---
title: "Time Out „нишани“ улазак у виши ранг"
date: 2025-07-17
category: Спорт
url: https://backapalankavesti.com/sport/odbojka/time-out-nisani-ulazak-u-visi-rang/
---

„Припреме за предстојеће првенство почећемо 21. јула. Кондициони део припрема са одбојкашицама ће обавити тренер Јован Главаш. Планирали смо, да први део припремног периода, обавимо изван спортске хале. Након тога бисмо припреме наставили у хали. С обзиром на то, да лигашко такмичење почиње средином октобра, имаћемо доста времена да се добро спремимо за сва искушења која нас очекују.

Екипа ће у предстојећу сезону ући са највишим амбицијама, дакле, покушаћемо да освојимо титулу првака и пласирамо се у вишу лигу. Током прелазног рока, значајно смо се појачали трима искусним играчицама, Ањом Мандић, Тијаном Ђурковић и Габријелом Зељко. Њиховим доласком, наш ростер сада броји 14 играчица. Оно што је такође значајно, у следећој сезони Time Out ће бити спој младости и искуства. Са екипом ће поред мене радити и Никола Ковачевић. У нашој школи одбојке и даље ће тренинге обављати, Јелена Галић и Габријела Зељко. Поред рада са првом екипом, ја и Ковачевић ћемо радити са групом посебно даровитих одбојкашица рођених 2013. и 2014. године.

Фокус у клубу и даље је на развоју школе одбојке, која тренутно окупља 60 одбојкашица у три узрасне категорије. Под условом, ако нам се укаже шанса, прва екипа ће напасти прво место и евентуално ући у Другу републичку лигу. На крају бих желео да истакнем, да смо једини клуб који није у систему финансирања из буџета за спорт у општини. Међутим, то нас не спречава да истрајемо и да наставимо путем који смо зацртали“, истиче за БАП Весги, Стевица Галић, тренер ОК Time out.
