---
title: "Нада последња умире"
date: 2025-07-06
category: Спорт
url: https://backapalankavesti.com/sport/rukomet/nada-poslednja-umire/
---

БАЧКА ПАЛАНКА – Стигли су рукометаши Лавова до четврте овосезонске победе. У СХ „Тиквара“ савладали су у деветнаестом првенственом колу екипу Потисје – Плетекс из Аде, резултатом 30:25.

До двадесетпрвог минута резултат је шест пута био у егалу, али су домаћи рукометаши завршницу првог дела утакмице одиграли боље. Захваљујући таквој игри на крају првог полувремена резултат је гласио 18:13 за Бачкопаланчане. Током  преосталих тридесет минута ове утакмице, домаћи рукометаши су одржавали резултатску предност и на крају стигли до заслужене победе.

До краја сезоне, остало је да се одиграју још три првенствена кола. У наредном двадесетом, Бачкопаланчани су слободни, потом ће гостовати у Новом Београду домаћој истоименој екипи, а у последњој првенственој рунди, дочекаће у Бачкој Паланци Црвенку. Три кола пре краја, Бачкопалнчани су последњи, једанаести на табели са девет освојених бодова, колико је освојио и Врбас који се налази на десетом месту. Међутим, Врбашани имају једну утакмицу мање одиграну од Бачкопаланчана. Сада је више него извесно да даља судбина бачкопаланчаке екипе не зависи само од њих самих већ и од њихових конкурената за очување суперлигашког статуса. Пре свега од Врбаса, али и од Сивца 69. Шансе нису велике, али шта је ту је. Бачкопаланачка екипа би, пре свега, требала остварити победе у дулеима са Новобеограђанима и Црвенчанима, а да ли би то било, и да ли ће то бити довољно да и наредне сезоне играју у Супер Б лиги Србије Север – Центар, остаје да се види.

ЛАВОВИ БП: Радош, Окука, Ђурковић 10 (5), Марковић 2, Обркнежевић 1, Марко Урошев, Петковић, Солдо 8, Ненад Родић 1, Душан Родић, Будић, Радојевић, Кривошија 5, Миљковић 2, Ђорђе Урошев.

М.Ђ.Кременовић

Фото: П.Урошев
