---
title: "Прва прозивка кошаркаша Херцеговца 11. августа"
date: 2025-07-21
category: Спорт
url: https://backapalankavesti.com/sport/kosarka/prva-prozivka-kosarkasa-hercegovca-11-avgusta/
---

„Током протеклог времена, руководство клуба имало је много посла. Највећи део тог посла, односио се на формирање екипе за предстојећу сезону. Наиме, шесторица кошаркаша из протекле сезоне, отишла су из клуба, а уместо њих доведен је исти број играча који су у међувремену постали наши чланови.

Почетак припрема за нову сезону, планиран је за 11. август. Први тренинг одржаће се у Гајдобри и биће отворен за јавност. Тренутно се увелико ради на утврђивању термина за одигравање контролних утакмица. Када будемо утврдили термине, јавност ће о томе бити до детаља обавештена. За сада је извесно, да ће нам ривали у пријатељским утакмицама бити изузетно јаки. У питању су екипе које се такмиче у АБА лиги и Еврокупу. Желим да истакнем, да смо врло близу заказивања припремне утакмице са једним евролигашем“, истиче за БАП Вести, Милош Пудар из КК Херцеговац.

Да се у гајдобранском клубу ради плански и домаћински, најбоља потврда за то је рад са кадетском и јуниорском селекцијом.

„Трудимо се да нашим млађим селекцијама обезбедимо што боље услове за рад и такмичење. Управо због тога, овим селекцијама ћемо створити услове за несметан рад, али и утакмице које ће играти. Поред обављања тренинга у спортској хали у Гајдобри, млађе селекције нашег клуба на располагању ће имати и теретану. Пионирска и мини – баскет селекција са тренинзима ће почети у другој половини августа. Четвртог августа стартоваће припреме наших кадета и јуниора. У првој недељи рада, осим тренера ових двеју селекција, Недељка Пудара и Вукашина Јелачића, њиховим припремама ће присуствовати и тренер сениорске екипе, Александар Комненић“, закључио је на крају Милош Пудар.
