---
title: "Седмогодишња Леонора продаје наруквице за Николију из Силбаша"
date: 2025-07-21
category: Спорт
url: https://backapalankavesti.com/drustvo/nase-price/sedmogodisnja-leonora-prodaje-narukvice-za-nikoliju/
---

БАЧКА ПАЛАНКА – Испред куће у Дунавској обали број 243, данас (19.07.) до 20 часова, седмогодишња Леонора са другарицом Јованом Павловић (9) продаје ручно прављене наруквице како би помогла својој суграђанки Николији из Силбаша.

Сав приход од продаје намењен је за Николинино лечење. Иако има само седам година, Леонора показује изузетно развијену свест о солидарности и бризи за друге. Грађани који прођу Дунавском обалом не крију одушевљење и похвале за малу хуманитарку, која својом искреношћу и добротом подсећа да велика срца често станују у најмањим људима.

Позивамо све који могу да подрже ову акцију и сврате до адресе Дунавска обала 243 у Бачкој Паланци.

Седмомесечна Николија Козарев из Силбаша се бори са тешком дијагнозом, Едвардсовим синдромом, односно тризомијом 18, ретким хромозомским поремећајем који карактеришу многи здравствени проблеми, укључујући озбиљна оштећења органа, кашњење у развоју и смањен животни век.

Њена мајка, Бранка Богуновић, која осим Николије има још троје деце, свакодневно пролази кроз тешку животну борбу. Заједно са супругом сваки дан наизменично борави у болници, где се обучавају за све оно што их чека када се Николија ускоро врати на кућно лечење.

Николијино стање захтева стални медицински надзор и негу у специјалним условима. Због тога што нема изграђен имуни систем, веома је подложна инфекцијама, када и најблажа прехлада за њу може имати озбиљне последице. Због тога њена свакодневна нега захтева високе хигијенске стандарде и сталну употребу медицинског материјала, од газе, катетера, сонде, стерилних рукавица, физиолошког раствора, до специјалних витамина и нутритивне дохране, а ту је и неопходна помоћ медицинског радника, јер надзор мора постојати 24 часа дневно.

Све то изискује велике трошкове, око 1.500 евра месечно, што је за ову породицу велики терет. Ако можете и желите да будете део Николијине борбе, своју помоћ можете уплатити на рачун њене мајке:
