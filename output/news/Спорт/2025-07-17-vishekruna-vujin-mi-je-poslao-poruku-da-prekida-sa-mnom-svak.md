---
title: "Вишекруна: Вујин ми је послао поруку да прекида са мном сваку коминикацију"
date: 2025-07-17
category: Спорт
url: https://backapalankavesti.com/sport/rukomet/visekruna-vujin-mi-je-poslao-poruku-da-prekida-sa-mnom-svaku-kominikaciju/
---

Тренер Новосађана Владан Матић, директор Дарко Јевтић и заменик капитена Миљан Вуковљак нису после меча хтели да причају, уз исти одговор: „Немам коментар“. У недељу се огласио потпредседник Новосађана Марко Вујин рекавши да је суђење било незапамћено и да то није видео у каријери.

Портал Mozzart Sport је контактирао комесара за суђење Рукометног савеза Србије, Слободана Вишекруну, који нам је љубазно одговорио да му пошаљемо питање и да ће писаној форми да нам одговори. То је и учинио.

Како као дугогодишњи судија и комесар за суђење коментаришете дељење правде Ненадића и Стефановића у суботу на Бањици у првом мечу финала плеј-офа?

„У складу са нормативним актима РСС-а и Заједнице судија и контролора никакво јавно коментарисање било које утакмице није дозвољено. Свакако ћемо пажљиво анализирати сваку утакмицу на органима и телима и сваки пропуст који се установи биће санкционисан. Иначе, Ненадић-Стефановић су били позивани пре утакмице од стране директора Војводине (Дарка Јевтића прим.аут.) са жељом да баш они суде ту утакмицу, јер имају огромно поверење у њих“, истакао је Вишекруна.

Како коментаришете изјаву вашег суграђанина, потпредседника Војводине Марка Вујина да је суђење било незапамћено и бројне критике гостију на рачун дељења правде на самом терену и од Владана Матића који ретко прича са арбитрима и приговара и познат је као миран човек?

„Не бих коментарисао њихове изјаве из поштовања према бившим репрезентативцима. Тачно је да је доласком Марка Вујина клуб подигнут на много виши ниво. После утакмице ми је послао поруку да прекида са мном сваку комуникацију. Није први пут, увек сам с њим имао добар однос, емоције и окружење су га надјачале. Са Матићем ме веже дугогодишње пријатељство још из играчких дана. Умео је он и раније да приговори у границама нормале, рецимо прошле године на утакмици Војводина – Металопластика, није био задовољан суђењем, па се неколико пута прекрстио. И данас у новом клубу на ту тему праве шале како је много побожан“.

Други меч финала у Новом Саду требало би да суде Мошорински и Панџић који су скинути са ЕХФ листе протеклог лета. Како нису добри за Европу, а јесу за Србију?

„Мошорински и Панџић су искусне судије које су судиле Светска и Европска првенства и поседују квалитет. Тачно је да нису на листи ЕХФ-а иако су се на почетку сезоне налазили на листи. Такође је тачно да се водио поступак против неколико судијских парова и контролора од стране ЕХФ-а, међу којима су била и њих двојица. Такође је и тачно да од стране органа ЕХФ-а и етичке комисије није било никаквих доказа и да су они ослобођени одговорности, немају сметње да суде наше првенство. Оног момента када стигне одлука од стране ЕХФ-а да не треба да суде домаће првенство ми ћемо то прихватити. Њих двојица су омиљен и уважен судијски пар од стране Војводине. Иначе, кад они суде, Војводина ретко губи. Мислим само једну утакмицу да је изгубила. Веома често суде пријатељске утакмице Војводине по позиву. Да ли ће судити другу или евентуално трећу утакмицу још нисам одлучио“.

Сва три меча Партизана и Војводине ове сезоне, два у шампионату и један у финалу Купа Србије су судили Ковач и Милосављевић? И нико није имао ниједну замерку. Рукометна јавност је видело никад боље дељење правде. Зашто сада нису делегирани ни за један меч финалне серије?

„Ковач и Милосављевић су са Косова, знам да живот тамо није нимало лак, они су увек у првим редовима за одбрану отаџбине, врло су успешни у приватном животу и спортском делу. Сви знају да су они с моје стране прихваћени на најбољи могући начин, још када су почели да се баве суђењем. Тачно је да су судили три пута ове године утакмице Војводине и Партизана. Некада дође до засићења, ове године су судили и финале плеј-офа за жене Железничар – Црвена звезда. Имам огромно поверење у њих иако нажалост нису интернационалци”.

Зашто наше ЕХФ судије не суде финале плеј-офа? Боричић и Марковић су делили правду у реваншу четвртфинала Лиге шампиона, Барселона – Сегед или рецимо Вања Антић и Јелена Јаковљевић који су судиле финале Европског првенства за жене? Зар није логично да најбоље судије, на европском нивоу, деле правду у мечевима за српску титулу?

„Судије са најбољим рејтингом у Србији су Секулић и Јовандић и Антић и Јаковљевић, налазе се на листи ИХФ-а. Секулић и Јовандић су заузети, номиновани су од стране ИХФ-а на међународном такмичењеу, док су Антић и Јаковљевић отказале утакмице због приватних обавеза. Боричић и Марковић су кренули јако добро ове сезоне у домаћем и ЕХФ такмичењу, али нажалост дошло је до пада форме у домаћем плеј-офу и Супер Б лиге, као и на завршници Лиге шампиона. За време мог петогодишњег мандата Војводина је освојила пет титула. Да не буде забуне, освојила је јер је имала најбоље играче, стручни штаб, председника… Није била шампион због комесара или директора. У овој сезони од три могућа трофеја Војводина је освојила сва три и не видим проблем. Директор Војводине Јевтић изјављује да је судијска организација најбољи део рукометне организације. Нажалост није, иако је у ранијем периоду сигурно била. Ако је то тако зашто се на експертизу утакмице шаљу ЕХФ-у. Питање домаће судије или интернационалци? Прошле године су обе утакмице плеј-офа судили домаће судије, није то разлог зашто је Војводина била шампион. Ове године у Мађарској такође суде домаћи арбитри иако имају међународне у топ групи“, закључио је Вишекруна.

Друга утакмица финалне серије игра се у среду, 4. јуна, од 18.00 часова у хали СПЕНС у Новом Саду.
