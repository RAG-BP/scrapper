---
title: "Препоруке књига из Народне библиотеке „Вељко Петровић“ (01.07.)"
date: 2025-07-07
category: Спорт
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-01-07/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Аутор бестселера Колиба.

Темељно припремана и изврсно написана, књига која ће надахњивати многа поколења.

Од аутора Колибе, продате у двадесет милиона примерака, стиже нам опчињујући нови роман о којем ће се свакако много говорити.

Ева је смело и до сада незабележено истраживање приче о постанку, верно изворним текстовима и вишевековним проучавањима, али пуно открића која изненађују и доводе у питање традиционална веровања о томе ко смо и како смо настали. Овај роман отвара другачије расправе о једнакости мушкараца и жена у светлу нашег настанка и помаже нам да једни друге видимо како нас наш Створитељ види – целовите, јединствене, неспутане културним правилима и ограничењима.

Када је море избацило бродски контејнер на обалу острва између овог и оног света, Џон Сакупљач у њему је нашао девојку – повређену, смрзнуту и једва живу. Уз помоћ Видара и Учењака Џон надгледа њен опоравак и ускоро открива да је она генетским кодом повезана са сваком познатом расом. Нико не би ни претпоставио шта њено преживљавање значи…

Нико осим Еве, Мајке свих живих, која је зове својом кћери и позива је да сведочи истини о самој себи – заправо, истини о свима нама.

Као што Колиба наводи читаоце на лично, ванцрквено схватање Бога, Ева нас ослобађа погрешних тумачења која кваре односе међу људима још од рајског врта.

Д. Џ. Макинтош: Благо Вавилона

Изузетан историјски трилер смештен у древну Месопотамију, преведен на више од петнаест језика.

Џон је трговац уметнинама турско-америцког порекла, кога је одгајио доста старији брат, Самјуел, врло значајна фигура на њујоршкој уметничкој сцени. Ухваћен у замку између Самјуелове опсесије да спасе непроцењиву реликвију похарану из ирачког Националног музеја и смртоносне игре освете коју предводи његов пријатељ из детињства, Џон је приморан да реши загонетку и пронађе везу између савремене и античке мистерије. Док му помажу археолог Томас и фото-репортер Ари – два човека прогоњена сопственим тајнама – Џон се упушта у трку с временом, како би разоткрио мрачну тајну алхемије. Против воље, Џон се враћа у Ирак, где чека неслућено скривено благо – и истина о чувеној причи за коју свет верује да је само мит.

Артур Голден: Мемоари једне гејше

Бриљантна истинита прича о једној од најславнијих јапанских гејши. Главна јунакиња, Нита Сајури, осврће се на свој животни пут, изненађујуће непосредно приповедајући причу о једној гејши. Та прича почиње у једном сиромашном рибарском селу, 1929. године, када је
деветогодишња девојчица необичних сивоплавих очију одведена од куће и као робиња продата једној познатој кући гејши. Док Сајури с временом постаје гејша – учи како да плеше, носи кимоно, како да се шминка и сређује косу, правилно сипа саке – суочава се с љубоморном ривалком и тешкоћама живота у земљи којој прети дуготрајан рат.

У Мемоарима једне гејше читалац упознаје свет у ком је најважнија управо његова представа, где се девојачка чедност продаје ономе ко понуди највише новца, а жене се обучавају како да разоноде најмоћније мушкарце. То је свет у ком је љубав одбачена као илузија.

На дечијем одељењу, библиотекарка Борислава Тољагић Сегеди је предложила следеће књиге:

Јасмина Буквић (уредник): 365 прича о животињама

Најлепших 365 прича о животињама за сваки дан у години.

Кроз маштовите и поучне приче из животињског царства, малишани ће учити о љубави, несебичности, храбрости и пријатељству. Уз дружење са медом Петком, мудрим прасићима, псом Жућком и многим другим занимљивим јунацима, ова књига ће одрастање учинити још лепшим. Деца ће сазнати како су алигатори добили зубе, зашто зебре имају пруге, како је мајмун надмудрио крокодила, зашто је слепи миш ноћу будан, шта се догодило ноју који је желео да полети, како су кенгури добили торбу…

Крисмер Лилиан: У царству бајки

Најдраже дечје приче и бајке заслужују управо овакво издање – раскошно, разиграно, богато илустровано и, пре свега, велико! Деца ће своју велику књигу увек радо носити са собом, хвалећи се какву су драгоценост стекла, али и радо показујући своје умеће читања управо на једном оваквом примеру. А унутар ње, чувени јунаци – Ивица и Марица, мачак у чизмама, Пепељуга, Црвенкапа… – боре се за своју љубав и своју правду, чврсто се држећи најбољих и најлепших људских врлина и вредности. Ово је књига у којој малишани могу штошта да прочитају и науче, сликовита авантура по бајковитим пределима, али и омиљени пријатељ и пратилац сваког детета.

Харис Николас: Прича о једном диносаурусу

„Прича о једном диносаурусу“ Николаса Хариса је забавна и поучна прича која води читаоце у преисторијски свет кроз очи симпатичног диносауруса. Кроз ову причу, деца ће научити о животу диносауруса, њиховим навикама и изазовима са којима су се суочавали. Иако у сржи едукативна, књига је испуњена авантурама, хумором и маштовитим ситуацијама које ће одушевити децу. Ова књига је савршен начин да се млади истраживачи упознају са диносаурусима на забаван начин, развијајући интересовање за природу и историју живота на Земљи.

У овој књизи ћете открити необичан живот једног диносауруса. Видећете како се излеже из јајета, како избегава да постане плен грабежљиваца. Пратићете га и доста година касније, док буде прелазио преко опасне реке, а затим и у данашње време, када његове фосилизоване кости буду изложене у музеју.
