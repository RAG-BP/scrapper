---
title: "Старопаланчани са младим снагама у нову сезону"
date: 2025-07-17
category: Спорт
url: https://backapalankavesti.com/sport/fudbal/staropalancani-sa-mladim-snagama-u-novu-sezonu/
---

БАЧКА ПАЛАНКА – Прву прозивку фудбалера Старог града обавио је јуче (13. јул), први тренер екипе Игор Корлат. Првој прозивци присуствовао је и Димитрије Бјелош, председник клуба, који је играчима пожелео срећну и успешну сезону у МФЛ Бачка Паланка, Бач, Бачки Петровац.

„Наш превасходни цвиљ у новој сезони је подмлађивање екипе. Сви ми у клубу, донели смо одлуку да са значајним подмлађивањем екипе почнемо пред почетак нове сезоне. Управо из тог разлога у екипи су остала само тројица да кажем старијих играча, Пуделка са 38 година, Васа Бугарски са 27 година и Светозар Малетин са 25 година. Преостали чланови екипе су млади момци од 16, 17 и 18 година.

Ми смо већ током протеклог првенства обавили одређено подмлађивање екипе, у чему смо били веома успешни. У том периоду смо успели да афирмишемо четири – пет фудбалера који су протекле године имали шеснаест година. Са подмлађивањем ћемо наставити и у наредној сезони, јер ће се у екипи наћи пет – шест играча који имају мање од двадесет година. Дакле, план је да екипа буде састављена углавном од младих фудбалера и да они временом постану носиоци наше игре.

Занимљиво је, да су сви фудбалери из Бачке Паланке, осим голмана Васе Бугарског који је из Товаришева. Тренинзи ће се одржавати пре, али и по подне. У случају да неко од фудбалера није у могућности због школе или посла да долази по подне, биће му омогућен рад током пре поднева. Да би све ово спровели у делу, осим мене са фудбалерима ће као тренери радити Радован Ивковић, Милован Дмитровић и Рајко Ивковић, па ће тренинзи бити омогућени свима, у време када им то буде одговарало.

Дакле, стварамо све услове за несметан рад, тако да је на фудбалерима само да раде и да испуњавају оно што се од њих тражи. До старата нове сезоне крајем августа, заказано је одигравање осам контролних утакмица. Прву ћемо одигрaти следеће недеље у Гложану са екипом домаће Будућности. Сваког викенда, па чак и средом смо договорили одигравање пријатељских утакмица“ – истиче Игор Корлат први тренер екипе.

„Наше амбиције своде се пре свега на афирмацију што већег броја младих фудбалера. Покушаћемо да у нашој општини и шире, будемо препознатљиви управо по афирмацији младих фудбалера. Мислим, да тренутно у нашој општини, али и шире, нико нема млађу сениорску екипу од наше. Видећемо у ком ће то смеру све ићи, јер је играње са овако младим играчима и за нас у клубу велика непознаница. Међутим, не треба сметнути са ума чињеницу да је наша лига у предстојећој сезони квалитетнија а у свом саставу ће имати четрнаест екипа. У лиги су међу осталима, Кулпин који ће почети поново да се такмичи, Херцеговац из Гајдобре, Будућност из Парага, Хајдук из Бачког Новог Села. Дуели са овим  екипама ће бити дербији и сваки за себе ће сигурно бити тежак. Мислим, да лига давно није била тако уједначена по квалитету, као што ће бити у предстојећој сезони“ – напомиње Корлат.

У раду са првом екипом Корлату ће помагати, Рајко и Радован Ивковић као и Милован Дмитровић. Дмитровић ће бити и тренер кадета који ће се такмичити у ПФЛ Сомбор. Играчи који не буду имали довољну минутажу у првој екипи играће за кадете. Са голманима ће повремено као тренер радити Владимир Вујасиновић.
