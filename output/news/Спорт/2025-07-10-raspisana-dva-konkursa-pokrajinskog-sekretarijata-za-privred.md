---
title: "Расписана два конкурса Покрајинског секретаријата за привреду и туризам за запошљавање у 2025. години"
date: 2025-07-10
category: Спорт
url: https://backapalankavesti.com/drustvo/konkursi/raspisana-dva-konkursa-pokrajinskog-sekretarijata-za-privredu-i-turizam-za-zaposljavanje-u-2025-godini/
---

Укупна вредност оба конкурса износи 18 милиона динара, по девет милиона динара за сваки. Конкурси су расписани у среду (09.07.), а рок за подношење пријава је 31. јул 2025. године.

„У 2025. години смо, одлуком Скупштине АП Војводине, издвојили више од 30 милиона динара за област запошљавања – три пута више него претходне године. Циљ нам је да кроз обуке, јавне радове и субвенције подстакнемо запошљавање и унапредимо конкурентност на тржишту рада“, истакао је Иванишевић.

Навео је и да су, захваљујући активностима Националне службе за запошљавање, Министарства за рад и Владе Републике Србије која је усвојила Националну стратегију, присутни позитивни трендови у смањењу стопе незапослености.

„Свесни смо да на тржишту рада постоје специфичне потребе, посебно у сектору услуга, где постоји изражен недостатак радне снаге. Због тога смо буџет поделили у три сегмента – обуке за специфична занимања, извођење јавних радова, као и субвенционисање запошљавања незапослених. Последња мера је посебно значајна јер мотивише послодавце да раднике, који су првобитно запослени на одређено време, приме у стални радни однос“, додао је Иванишевић.

Он је нагласио да је један од кључних циљева и улагање у сертификоване обуке како би се унапредиле вештине у секторима у којима постоји недостатак радне снаге, чиме се доприноси бољем усаглашавању понуде и потражње на тржишту рада.

„Планиране су обуке у области туризма, затим за жене које желе да покрену сопствени бизнис – нарочито у погледу финансијског управљања, као и обуке у области енергетске ефикасности. То је одговор на потребе тржишта, јер желимо да обучимо што већи број лица за постављање соларних панела, топлотних пумпи и друге послове везане за обновљиве изворе енергије“, навео је Иванишевић.

Први конкурс намењен је послодавцима за субвенционисање запошљавања незапослених лица са евиденције Националне службе за запошљавање. Субвенција у износу од 250.000 динара по лицу додељује се у једнократном износу, а један послодавац може конкурисати за највише три лица. Средства се додељују као де минимис државна помоћ.

Други конкурс односи се на финансирање спровођења јавних радова, током којих ће бити радно ангажовано 58 незапослених лица, укључујући и особе у стању социјалне потребе. Радови могу трајати до три месеца, а предвиђена месечна накнада износи до 30.000 динара по лицу, увећано за припадајуће порезе и доприносе. Наведена накнада обухвата и трошкове доласка и одласка са рада.

Право учешћа на јавном конкурсу за спровођење јавних радова, имају удружења која имају статус правног лица, са седиштем на територији АП Војводине, уписане у регистар Агенције за привредне регистре са активним статусом, које својим програмима афирмишу и подстичу циљеве овог конкурса.

Директорка Покрајинске службе за запошљавање Снежана Седлар истакла је да је стопа незапослености у Војводини 8,7 одсто, што је испод републичког просека, и нагласила да ће ове године бити уложено преко 6,2 милијарде динара у активне мере запошљавања на нивоу Србије, чиме ће бити обухваћено 25.000 лица.
