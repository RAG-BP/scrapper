---
title: "Бачкопаланчани „бисери расути“ по свету"
date: 2025-07-07
category: Бачка Паланка
url: https://backapalankavesti.com/drustvo/nase-price/backopalancani-biseri-rasuti-po-svetu/
---

Бачкопаланчанин Војислав Зорић, има 27 година. Oдрастао je у Бачкој Паланци где је завршио основну и средњу школу. У току свог одрастања веома успешно се бавио рукометом, где је као голман освојио многе награде за најбољег голмана,  перспективног спортисту општине Бачка Паланка, Војводине и Србије.

И поред тога што каже да је имао лепо детињство и одрастање у Бачкој Паланци, са својих 20 година је крочио на америчко тле. Портал БАП ВЕСТИ вам преноси Војиславову причу.

– Био сам студент Високе техничке школе у Новом Саду, смер Информационе технологије, када ми је један рођак на неком породичном окупљању предложио да би било супер да преко програма „Work and travel“ одем у Америку. Свидео ми се његов предлог и 14. јуна 2018. године сам стигао у Америку.

Каже да, када је стигао тамо био је потпуно изгубљен, као да је у некој другој димензији, део неког филма. Први град у коме је Војислав боравио био је Бостон, главни и највећи град државе Масачусетс.

– Увек је тешко када се креће од нуле и тако далеко од куће, али ја сам имао ту срећу да се брзо снађем и адаптирам на живот у Америци, каже Војислав.

Познато је да је људима са наших простора борба и воља за живот остављена у аманет од стране наших предака. Овај ген је наследио и сам Војислав.

– Увек је тешко када се креће од нуле, па још када си тако далеко од куће. Међутим, ја сам имао ту срећу да се брзо снађем и адаптирам на живот у Америци.

Као студент, по доласку у Америку Војислав је почео да ради на рецепцији једног хотела. Сада се бави са више ствари итовремено.

–  Тренутно, поседујем  „Entertainment“ компанију која се бави организовањем догађаја (BPN Entertainment Group). Поред тога, задњих пар година се успешно бавим и музичком продукцијом, као и компоновањем и писањем музике. У свет музике сам ушао случајно, почевши да радим као DJ по српским клубовима. Убрзо сам се нашао и у улози певача, па сада наступам широм Америке, каже за портал БАП ВЕСТИ Војислав Зорић.

– Предности живота у Америци су те што је систем боље организован. Све је на апликацијама и телефонима и све је на дохват руке, каже за портал БАП ВЕСТИ  Војислав Зорић. На питање да ли постоји и тамана страна новчића, односно да ли Америка има мана, Војислав каже да су тамо људи без душе, удаљени једни од других, слабо едуковани и са мањком традиционалних вредности.

„Живот у Србији је много лагоднији, људи имају више времена за себе и дружења, породице су стабилније и дубоко укорењену традицију. Оно што сигурно не можете да замислите, Србија има бољи здравствени систем.“

За крај овог интервјуа, на питање да ли има у плану да се врати у Србију и његову родну Бачку Паланку, Војислав каже да планира долазак ускоро, али само као гост, јер је у Америци изградио нови живот.
