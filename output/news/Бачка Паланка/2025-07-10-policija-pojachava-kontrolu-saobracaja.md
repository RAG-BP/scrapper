---
title: "Полиција појачава контролу саобраћаја"
date: 2025-07-10
category: Бачка Паланка
url: https://backapalankavesti.com/info/srbija/policija-pojacava-kontrolu-saobracaja/
---

У последњих пет година у саобраћају на путевима у Србији годишње страда више од 500 људи, док око 3.000 задобије тешке, а 16.000 лаке телесне повреде, саопштено је из МУП-а поводом „Недеље превенције повреда у саобраћају“.

Истовремено се одржава и међународна акција РОАДПОЛ. Због нерадних дана за предстојеће празнике, очекује се гушћи саобраћај на путевима, па ће и саобраћајна полиција појачати контроле на свим најфреквентнијим путним правцима у земљи.

Бојан Радовановић, заменик начелника Управе саобраћајне полиције, рекао је за РТС да су током последња 24 часа забележене 104 саобраћајне незгоде у којима је 11 особа задобило тешке, а 36 лаке телесне повреде, али да је оно што охрабрује то што није било погинутих на путевима у Србији.

Истакао је да се пажња обрати на неповољне временске услове за вожњу, посебно на деоницама пута дуж речних токова, клисура, изнад река.

Возачи се, како каже, морају адаптирати на такве временске услове. Кад је киша и кад се већа количина воде слива на ветробранска стакла, бочна огледала, то може додатно да изазива умор онога ко је за воланом.

“Саобраћајна полиција се позиционира и усмерава патроле управо на те деонице, омогућавамо видљивост тако што користимо ротационо светло, посебне светлосне знаке како бисмо предупредили могуће ризике саобраћајних незгода“, рекао је Радовановић.

Ипак, саобраћајне незгоде годишње, по статистици од претходних пет година, односе око 520 живота годишње, а врло често возачи су под дејством алкохола, психоактивних супстанци и не поштују правила у саобраћају.

„Морам да нагласим да је у претходној години забележено смањење броја погинулних лица за чак 50 и то нам је водиља да и у наставку нашег рада побољшамо безбедност саобраћаја и смањимо број саобраћајних незгода“, рекао је Радовановић.

МУП је позвао грађане да предложе локације и деонице путева где би желели да буде саобраћајна патрола, а до сада је стигло 615 предлога, рекао је Радовановић.

Истакао је да Управа саобраћајне полиције располаже са 230 радарских уређаја са стационарним мерењем, али и 16 возила пресретача којима су уграђени уређаји за мерење брзине возила у покрету.

Такође, на подручјима градова, на 127 локација инсталирано је 285 уређаја за аутоматску детекцију прекршаја, од тога 153 уређаја који детектују прекршај и прекорачење брзине кретања возила.

„Све ово уз максимално ангажовање полицијских службеника на терену нас храбри да ћемо за време празника и викенда усмерити контролу саобраћаја. и обезбедити несметано и безбедно одвијање саобраћаја и спречити настанак незгода, а самим тим и последице саобраћених незгода“, рекао је Радовановић.

Од 25. априла до 1. маја спроводи се и акција РОАДПОЛ у оквиру које ће се реализовати и „Спеед Маратхон“, који подразумева мерење брзине кретања возила 24 часа непрекидно.

„Ту ће бити укључени сви радарски уређаји, покривени сви путни правци, нарочито најфреквентнији, увешћемо стационарно мерење без заустављања и са заустављањем у непосредној контроли саобраћаја“, рекао је Радовановић.

Када је реч о контроли без заустављања возила, на основу откривеног и документованог прекршаја упутиће се позив власнику возила да у законском року остави податке и односу на учињени прекршај, њему ће бити изречена одговарајућа прекршајна санкција, указао је Радовановић.

“Циљ нам је створимо субјективни осећај код учесника у саобраћају, нарочито оних који се небезбедно понашају и са грубим кршењем правила, да ће бити под лупом како управе саобраћајне полиције, тако и правосудних органа и да нећемо оставити могућност да се избегне прекршајна санкција“, истакао је Радовановић.
