---
title: "Херцеговци у Гајдобри – У другом завичају"
date: 2025-07-17
category: Бачка Паланка
url: https://backapalankavesti.com/zanimljivosti/iz-istorije/hercegovci-u-gajdobri-u-drugom-zavicaju/
---

Многе животне приче нуде директне одговоре на ова питања…

– Имали смо 14 рала земље или за 14 дана орања воловима – сведочио је некада Милован Р. Бошковић (1927) из Мркоњића – један део земљишта били су пашњаци. Од стоке смо имали само неколико оваца и коза. Земљиште нам није било на једном месту. У рату поље нисмо могли обрађивати. Цесту, која је једним делом ишла Поповим пољем, држали су Италијани, а пругу су сељаци бранили од усташа. Када су партизани са Сутјеске отишли за Босну, нашим крајем завладали су четници и Италијани. Млади из нашег краја одлазили су у Конавле, па сам и ја напустио своје село и отишао 1944. године у Прву далматинску бригаду. Мој старији брат, који је био трговачки помоћник, напустио је Сарајево и прикључио се конављанском одреду. Нажалост, у једној ратној акцији, брат је погинуо. Моја бригада била је у саставу 19. далматинске дивизије. Један део дивизије ишао је у Словенију. У том саставу и ја сам био. Тамо сам се разболео и вратили су ме у сплитску болницу. Године 1945. завршио сам школу за возаче и следеће године могао сам да користим своје одсуство.

Тај закон омогућио је велику сеобу народа у Војводину. Многи су упамтили да је направљен план према коме је из Босне и Херцеговине требало да крене око 12.000 породица (претежно из бихаћког, бањалучког и херцеговачког округа). Босаноко-херцеговачко насељеничко подручје захватало је 29 насеља у Банату и 38 насеља у Бачкој. Тврди се да је, током насељавања, онај планирани број знатно премашен.

У Гајдобру доселили су се, махом, Невесињци, Мостарци, Љубињци, Сточани, Билећани и Требињци. Током новембра 1945. доселило је 67 породица ратних војних инвалида, а према једној историографској брошури, коју су написали Јово Радош, Милован Бошковић и Радован Вујовић, главнина колониста је приспела средином децембра исте године. Додуше, и једни и дру ги су затекли један мањи број тзв. “аутоколониста” са Косова, који су дошли у мају 1945. године. Биле су то углавном породице Босанаца и Црногораца.

– Све док ми старешине нису рекле да на одсуство идем у Гајдобру. Тамо се моја породица населила. Дошао сам код својих и, шта да кажем, радост је била велика, посебно зато што о мени шест месеци нису ништа знали. Прво што сам их питао било је да ли имају електрично осветљење. Рекли су ми да имају, али само увече до девет или десет сати. Струју су добијали из кудељаре.

Прво што је у селу Милован запазио биле су „велике и лепе куће“. – Наша кућа била је мала, и ја сам упитао оца како су се куће делиле. Отац је само рекао да ће кућа бити, нека сам ја добро дошао макар и у овакву каква је. У кући је била месара, а у дворишту, у земљи укопана, била је ледара покривена трском и напуњена ледом. У тој природној хладњачи чувало се месо. Пре коначног смештаја били смо у кући Торовића и у кући Самопјана. Наша данашња кућа била је унутра доста оштећена.

Укупно је у том периоду досељено преко 500 породица, забиљежили су хроничари Гајдобре. Насељавање је мањим интензитетом настављено и следећих година, тако да је број становника по попису из 1948. године био 3.627. У овај број урачунато је и 39 становника немачке националности за које је утврђено да нису сараћивали са окупатором, као и незнатан дио становника других националности (Мађара, Словака и Хрвата), који су у већини, прије рата, радили као слуге и бироши код немачких газда.

„Кад смо дошли, ‘ранили смо се с казана и мислили да се више никад нећемо собом ‘ранит’. У задрузи је војска имала казане и тамо се кувало. Те иди од куће, те донеси ‘рану. Убрзо, давали су н’акву таблицу за следовања по члановима…“

– Неко је на више места тражио новац или нешто вредно што су Немци у више кућа остављали. Обично је то закопавано негде у дворишту или у самој кући…
Милован није тражио благо нити је дуго остао у Гајдобри. Морао је назад у јединицу. Демобилисан је тек 1947. године.

– Свим војницима у војне књижице уписивана је карактеристика и препорука да им се додели колонизација. У мојој књижици била је и препорука да ми се обезбеди посао.
Милован је, чим је стигао, отишао у Комитет.

– Тражио сам да возим неко возило јер сам завршио школу за возаче. Одговорили су ми да у општини има само двоја кола и да ми не могу помоћи да се запослим као возач, али они ће мене забележити па ако буде неког таквог посла јавиће ми. Вратио сам се и нашао посао у сељачкој радној задрузи. Радио сам као кочијаш.

Долазећи у нову средину, забиљежили су хроничари Гајдобре, колонисти су се у почетку веома тешко прилагоћавали новим условима живота, што се нарочито одражавало на старије. Они су са собом носили многе навике и обичаје који су их везивали за херцеговачки крш. Многе песме, које су се пјвале при одласку, имале су у себи призвук сете и туге за родним крајем…

„Збогом село и потоци,
збогом моји Херцеговци.
Збогом крши и планине,
збогом брда и долине.
Збогом остај мили рају
ја сад идем другом крају.“

– Свакој породици било је планирано колико треба да има надница, а бригадири су бележили колико је која породица, изражено у процентима, зарадила у једном дану.

Наравно, на нове послове и на нови живот, а ни на равницу, сви се нису могли привикнути. Зато су се неки вратили у Херцеговину. У Гајдобори таквих није било много, тек неких двадесетак породица. У неку руку, многе је спасило груписање у насељавању… Тако су данашњу улицу Бориса Кидрича населили махом Невесињци, улицу Маршала Тита Билећани и Поповци, улицу Петра Драпшина Мостарци, улицу Мира Попаре Сточани, улицу Сутјеску Поповци и Љубињци итд.

– Године 1948. Милош Пјанић и ја – причао је Милован Бошковић – отишли смо на изградњу Новог Београда. Били смо у Другој бачкопаланачкој бригади… Ја сам био командир чете. Радило се цео дан. Били смо и гладни. Мијо Скарамуца је био кувар и када би ми, чекајући у реду, дошли до казана, онда би Мију рекли да захвати кутлачом са дна казана. У бригади је владала војна дисциплина. Нико није смео тражити нити добити од куће пакет са храном. Бригаде су се међусобно такмичиле за звање ударна, а унутар бригада, ми смо се појединачно такмичили за исто звање. Срамота је било вратити се кући а не бити ударник. Осим великих похвала, по правилу у Комитету, сваки ударник добијао је по 90 тачкица за које је могао купити најскупљи штоф за одело, чувени камгарн. На изградњи смо били два месеца, а по доласку обавезно смо ишли у Комитет на пријем и честитање.

– Посао ми је био да бројим бонове и да пратим цене на пијаци. На посао сам ишао пешке 12 километара или бициклом, када је то било могуће путем којим се тешко ишло и пешке, а камоли бициклом.

Наравно, многе породице дошле су некомплетне, јер Херцеговина је у рату тешко страдала. О немоћним бринула је и власт али и комшије, тако да је, како кажу хроничари, убрзо живот почео да тече уобичајеним токовима. Крајем 1948. године Милован се примакао Волану. Претходно, провео је шест мјесеци у школи, у Новом Саду.

– На крају, добили смо сведочанства и свако је могао остати да ради у ауторемонту ако је желео. Ја сам ту остао до краја 1949. године. У то време у задружној машинској станици у Гајдобри шеф је био Ристо Појужина, који ме је позвао да дођем и да радим са њим. Прихватио сам тај позив и дошао у Гајдобру почетком 1950. године. У машинском парку није било нимало лако јер није било алата. Ипак, људи су се некако сналазили. Алате су правили у ковачници и ти алати су се често ломили.

– Због недовољног искуства, недостатка алата и добрих делова за машине, често је долазило до кварова и ломова машина приликом коришћења, посебно у орању. Највише проблема имали смо са обрадом осовина мотора. То смо врло тешко решавали и ја сам предложио да тај посао поверимо ауторемонту у Новом Саду, где сам ја учио. Ристо је то одмах прихватио и однели смо осовине два трактора на обраду. Ти трактори са тамо обрађеним осовинама радили су без квара.

– У то време, сасвим неоправдано, пронео се глас да је Ристо присталица Информбироа. Он је само обезбедио три тоне угља за Николу Вуковића са којим је био у кумству. Правдање Ристу није ништа помогло. Смењен је са дужности пословође. Мене су позвали у комитет и рекли ми да ја треба да преузмем Ристову дужност. Присутан је био и чувени Јандрић, познати радник СУП-а. Нисам то одмах прихватио сматрајући да је Ристо неоправдано смењен. Застао сам кратко пред одлуком да примим дужност пословође или да завршим у затвору. Наравно, одлучио сам се за ово прво.

Године 1953. и породица Милована Бошковића изашла је из задруге. – Купили смо коња и кола и почели да сами обрађујемо земљу. Задрузи сам ја и тада био потребан па су ме позвали да се вратим. Вратио сам се на бивши посао и био сам једини осигурани радник у задрузи. Једног дана мајстор Золтан, бивши белогардејац који је по казни дошао на кудељару, дошао је до мене и рекао да он и ја треба да идемо у нашу здравствену станицу и да демонтирамо две пећи за грејање које треба да се носе у комитет у Бачку Паланку. Отишли смо у два сата после пола ноћи и урадили оно што нам је наређено. Пећи су отишле, али у Комитет никада нису дошле. Веровали смо да су завршиле у нечијој приватној кући. Ето и тада, када је владала строга контрола и партијска дисциплина, ако је наша претпоставка била тачна, вршени су разни преступи, без могућности да народ утиче на контролу власти.

Народ се није мирио са оваквим “појавама”, али и то је требало отрпети. Мало помало, у Гајдобри почињу да се рађају и прва дјеца колониста. Уз постојеће „швапско“ гробље никле су и прве хумке умрлих далеко од радног краја. Године 1948. село је имало 3.627 становника. Године 1961. нарасло је на 4.056, да би опет почело да слаби. Године 1981, пало је на 3.272 становника. Иако је то за новије херцеговачке прилике изнад свих просјека, иако је село и даље витално, Мирјана Кљакић 2005. године забиљежила је и ово запажање једног старијег житеља овог бачког села…

– Данас? Има ли 50 крава у циелој Гајдобри? Не треба ми се ни питат – нема! И оклен ће бит добра држава? Ништа! Ни бабице, ни ђеце, ни занатлија, ни крава, ни свиња – ништа нема! Вазда је било: Богат сељак – богата држава, сирома сељак – сирота држава! Коменатар овом нико не додаје.

(“Гајдобра – грађа за монографију”, Ј. Радош, М. Бошковић, Р. Вујовић, Гајдобра априла 1986.)
