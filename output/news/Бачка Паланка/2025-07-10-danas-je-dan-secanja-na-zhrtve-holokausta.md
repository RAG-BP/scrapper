---
title: "Данас је Дан сећања на жртве Холокауста"
date: 2025-07-10
category: Бачка Паланка
url: https://backapalankavesti.com/info/srbija/danas-je-dan-secanja-na-zrtve-holokausta/
---

Дан сећања на жртве Холокауста, геноцида и других жртава фашизма у Другом светском рату јесте државни празник, односно дан сећања, који се обележава у Србији сваке године.

Дан сећања обележава се као спомен на 22. април 1945. године и пробој групе заробљеника усташког логора смрти у Јасеновцу-Доња Градина у НДХ, а посвећен је свим Србима, Јеврејима и Ромима страдалим у масовним и нечовечним убиствима током Другог светског рата.

Тог дана је 600 од укупно 1.073 још живих логораша напало усташку стражу и кренуло у пробој који је преживело само њих 91.

Преостала 473 логораша, који због немоћи и болести нису учествовали у пробоју, убијена су и спаљена заједно са логорским објектима.

Истог дана, извршен је пробој логораша Кожаре, радног дела логора у самом месту Јасеновац. Од 167 логораша, 11 је преживело. Партизани су у логор ушли тек почетком маја 1945.

Концентрациони логор „Јасеновац“ једно је од највећих стратишта у Другом светском рату. Од 1941. до 1945. године у том логору убијено је стотине хиљада цивила, највећим делом Срба, као и Јевреја и Рома укључујући и десетине хиљада деце (логор у Јастребарском).

Осим логора смрти у Јасеновцу-Доња Градина, логор је обухватао више локалитета на територији Хрватске и Босне и Херцеговине.
