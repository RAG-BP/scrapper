---
title: "Познати грађани општине Бачка Паланка – Георгије Стојаковић"
date: 2025-07-10
category: Бачка Паланка
url: https://backapalankavesti.com/drustvo/poznati-gradjani/poznati-gradjani-opstine-backa-palanka-georgije-stojakovic12/
---

Основна знања стиче у свом родном месту одакле одлази у Велику српску православну гимназију новосадску где завршава пет разреда, док шести разред гимназије завршава у Сегедину.

Започиње студије права у Пешти, наставља их у Пожуну и Бечу где ће 1833. године стећи титулу доктора правних наука. Убрзо полаже испит за адвоката, а одобрење за бављење адвокатуром добија 1836. године. После тога се настањује у Пешти.

Био је ожењен Ефимијом Јовицки, која је само неколико година после њиховог венчања преминула. Иза себе су оставили сина Лазара и кћер Наталију. О њиховој даљој судбини ништа не знамо.

Првих година радио је као „правдобранитељ” православне Будимске конзисторије србске, после тога бива фишкал, а затим и актуар Матице српске. Као један од најумнијих Срба тог времена постаје почасни члан Матице српске 1839. године. У Матичиној служби остаје до 1848. године. Правни заступник кнеза Милоша Обреновића, који се нашао у емиграцији, постаје 1842. године.

Своју политичку активност на пољу народности започиње пред „Пролеће народа” 1848., које се невероватном брзином ширило од Западне Европе ка Истоку. На почетку своје политичке каријере био је члан делегације која је, предвођена Ђорђем Стратимировићем, ишла у Пешту да од Мађара исходује аутономију за Србе са простора Хабзбуршке монархије.

На Мајској скупштини која је заседала 1/13. и 3/15. маја 1848. године у Карловцима, проглашена је Војводовина Србија, донета је одлука о избору српског војводе, а Карловачка митрополија је уздигнута у ранг Патријаршије. Као један од главних заступника српске аутономије на Мајској скупштини, Георгије Стојаковић је био изабран за члана Главног одбора као извршног тела за спровођење свих одлука Скупштине. Цар Франц Јозеф I је Патентом од 15. децембра 1848. признао достојанство српског патријарха Јосифа Рајачића и српског војводе Ђорђа Стратимировића.

Исте, 1848. године Георгије Стојаковић је био учесник на Свесловенском конгресу у Прагу и због тога је, после повратка у Пешту, доспео у затвор, одакле га је избавио епископ будимски Платон Атанацковић.

У току 1849. године, национална идеја је и даље била веома снажна. Октроисани устав од 4. марта 1849. изазвао је незадовољство Срба, пошто њихово национално питање није било решено. Након Револуције, Царским патентом од 18. новембра 1849, основано је Војводство Србија и Тамишка Банат (1849–1861). Бечки двор је сматрао да су Срби награђени добијањем аутономне територије, али Србима је било јасно да је таква организација у супротности са прокламованим идејама на Мајској скупштини. Ипак, омеђена је српска национална територија у Хабзбуршкој монархији и признато је „национално и историјско сећање” српског народа.

У време Војводства Србије и Тамишког Баната, Георгије Стојаковић постављен
је за члана Главног земаљског суда, најпре у Пешти, а потом у Темишвару. Показао се као одличан службеник, па је 1856. године именован за дворског саветника и члана Врховног суда у Бечу. Цар Франц Јозеф га је одликовао Ореденом витеза гвоздене круне III реда.

На Благовештенском црквено-народном сабору одржаном 2. априла 1861. године, Георгије бива предводник преовлађујуће струје која подржава аустријски двор. Насупрот њему нашао се Светозар Милетић који је био главни заговорник не савеза са Бечом, него са Будимпештом. Благовештенски сабор је јасно дефинисао захтев да се Србима врате привилегије исходоване на Мајској скупштини и да се укине Октобарска диплома донета 20. октобра 1860, која је била увод у укидање Војводства Србије и Тамишког Баната, као посебне круновинске области.

Захваљујући личном познанству са аустријским министром, касније и председником владе Шмерлингом, Стојаковић је чинио велике напоре како би Србима биле враћене раније признате, па ускраћене привилегије. Свој предлог је и лично изнео приликом аудијенције цару 1862. године, али без успеха. На Оснивачкој скупштини Српске Црквено-школске општине Светог Саве у Бечу, одржаној 27. новембра 1860. године, за првог председника Општине изабран је Георгије Стојаковић. Помоћ његовог пријатеља Шмерлинга овога пута била је делотворна и у Бечу је изграђена православна црква Светог Саве.

Георгије Стојаковић преминуо је 28. новембра 1863. године. Сахрањен је на
православном гробљу Светог Марка у Бечу. На годишњицу његовог упокојења служен је парастос у Саборном храму у Новом Саду на којем је началствовао Епископ бачки Платон Атанацковић. Присутнима се обратио Данило Медаковић изрекавши, између осталог, реченицу која најбоље описује Георгија Стојаковића: „Био је ватрен Србин, али није био неправедан спрам други народа. Једном речи – био је велики муж!”
