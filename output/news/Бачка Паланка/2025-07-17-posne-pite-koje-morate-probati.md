---
title: "Посне пите које морате пробати"
date: 2025-07-17
category: Бачка Паланка
url: https://backapalankavesti.com/zanimljivosti/recepti/posne-pite-koje-morate-probati2/
---

1. Пита са печуркама на води

Састојци: паковање шампињона, пола главице лука, 1/4 празилука, 1 шоља сока од парадајза, коре за питу, со, бибер, мешавина зачина, оригано, вода.

Припрема: Лук, празилук и печурке ситно исецкати. У керамички или тефлонски тигањ сипати шољу млевеног парадајза и на њему продинстати лук, празилук и печурке, додати со и зачине по укусу. Коре исећи на 3 дуже траке, и ређати једну на другу, а између премазати водом, кечапом или соком од парадајза.

Трећу кору премазати припремљеном смесом и савити у троугао. Троуглове слагати на папир за печење у ђувечару. Пећи док не порумени на 200 степени. Када је печено, прекрити влажном крпом да одмекша.

2. Посна пита са празилуком и пиринчем

Састојци: 500 г кора за питу, 10 струкова празилука, 100 г пиринча, уље, со, вегета, бибер.

Припрема: Празилук ситно исецкати, па пропржити на мало уља док не омекша. Пиринач обарити у сланој води. Оцедити пиринач, па га помешати са празилуком и кратко пропржити. Зачинити по укусу.

Плех подмазати, па ређати питу: ставити 2 коре, премазати их уљем, па филом и тако док се не утроши сав материјал. Ређање завршити кором, премазати је уљем и пећи. Готову питу попрскати водом, покрити сувом крпом и оставити да се охлади.

3. Пита од разног поврћа

Састојци: 500 г кромпира, 500 г шаргарепе, 500 г белог купуса, 500 г спанаћа, 500 г кора за питу, сецкане печурке, 200 г сојиних пахуљица, 200 г црног лука, шољица уља, бибер, со, суви зачин.

Припрема: На уљу продинстати сецкан лук, па редом додати кромпир и шаргарепу исечене на колутиће, купус исечен на коцке, сецкане печурке, сојине пахуљице и, на крају, обарен и исечен спанаћ.

Посолити и побиберити, додати био зачин, а затим сложити као и сваку другу питу и пећи на 220 степени око пола сата.

4. Посна пита од спанаћа

Састојци: 1 паковање кора за питу, 400 г спанаћа, 200 г шампињона, 100 г празилука, уље, со, 100 г тофу (сојиног) сира.

Припрема: Пре припреме поврће опрати. На мало уља издинстати празилук, исецкане шампињоне и спанаћ. Све то посолити и динстати док састојци мало не омекшају.

На дно науљеног плеха ставити две коре, мало их нагужвати и попрскати уљем, затим ређати фил од спанаћа, коре (нагужване), нарендати тофу сир, па опет ставити коре, фил од спанаћа, коре, сир и тако понављати док се не утроше коре и фил. На последњу кору нарендати тофу сир, науљити и пећи на 200 степени док пита не порумени.

5. Посна пита од киселог купуса

Састојци: 500 г кора за питу, 1 кг киселог купуса, 300 дл уља, 300 дл воде, мало соли.

Припрема: Купус ситно исећи и ставити да се динста на уљу и додати 300 дл воде. Када купус буде мекан, склонити са шпорета и оставити да се охлади. Ставити две коре, а затим ред купуса, затим две коре па ред купуса и на крају уролати.

Поступак поновити и са осталим корама и купусом. Питу ставити у подмазани плех и пећи у загрејаној рерни на 180 степени 45 минута.
