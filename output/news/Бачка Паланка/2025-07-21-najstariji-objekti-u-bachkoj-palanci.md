---
title: "Најстарији објекти у Бачкој Паланци"
date: 2025-07-21
category: Бачка Паланка
url: https://backapalankavesti.com/zanimljivosti/najstariji-objekti-u-backoj-palanci-1/
---

Архитектуру Бачке Паланке, са аспекта функције, као израза намене, можемо поделити на сакралну, пејзажну, споменичку и профану. Стручна служба Покрајинског завода за заштиту споменика културе извршила је рекогностицирање целокупног градитељског фонда Бачке Паланке. Предложила је 25 објеката архитектонске баштине, према установљеним категоријама заштите од деградације и девастације.

Сакрална архитектура у нашем граду (објекти који су преживели и идеолошке предрасуде), су међу најстаријим и најбоље очуваним у физичком, стилском и уметничком смислу.

Најстарији и уметнички најважнији објекат у нашој општини је православна барокна црква Св. Козме и Дамјана у Нештину, подигнута 1756. године. Цркву је осликао највећи сликар раног барока код нас, Теодор Крачун.

У нашем граду, најстарији сакрални објекат је римокатоличка црква Безгрешног зачећа Маријиног, изграђена 1793. године у духу раног класицизма. Ту су и православна барокна црква Св. Јована Крститеља, завршена 1815. године, евангелистичка барокна црква из 1892. и римокатоличка црква Св. Антуна Падованског, саграђена 1927. године у стилу модерне.

Пејзажна архитектура, чији су елемeнтaрни облици биљке – дрвеће, подложна је променама и ограниченог је животног доба. Стари парк челаревског дворца Дунђерски, стављен је под заштиту државе 1968. године као културно добро треће категорије. Парк је пејзажно конципиран, а делимично у необарокном стилу, у чијем предњем делу се налазе два објекта, од којих је већи изграђен око 1835. године, у класицистичком стилу као партерна стамбена грађевина – дворац.

Објекти пејзажне архитектуре у нашем граду, који су у функцији и служе намени су: парк порта католичке цркве; парк испред СО Бачка Паланка; дворишни паркови Народне библиотеке Вељко Петровић и парк ПУ „Младост“ (кућа Лудвига Рајса); засад мочварног чемпреса (посађен 1941.) на шеталишту Милана Јанића; дрвореди платана и вртно – партерна архитектура испред јавних објеката и стамбених зграда.

У нашем граду граду је било и паркова, који су нажалост уништени или им је промењена намена: парк хотела „Касина“ (данас стадион „Славко Малетин – Вава“), дворишни парк виле „Линденшмит“ (угао улица Ј.А. и Југ Богданове), парк у Новој Паланци (круг „Меркура“), дрворед дивљег кестена у улици Ј.А. и столетна стабла црне тополе и дуда.
