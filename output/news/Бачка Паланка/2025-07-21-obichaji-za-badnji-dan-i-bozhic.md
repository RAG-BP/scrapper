---
title: "Обичаји за Бадњи дан и Божић"
date: 2025-07-21
category: Бачка Паланка
url: https://backapalankavesti.com/zanimljivosti/obicaji/u-susret-praznicima-pravoslavni-obicaji-za-badnji-dan-i-bozic445w/
---

Основни циљеви поста су: прослављање Бога и његових светих и очишћење душе и тела од телесних и душевних страсти. Пост подразумева молитве и чињење доброчинстава, уздржавање од лоших мисли, жеља и дела, као и уздржавање од мрсне хране.

Божић означава тренутак промене у природи, завршетак циклуса који је трајао годину дана и почетак новог вегетационог периода. Последњи дан пре Божића и уједно последњи дан божићног поста је Бадњи дан. Бадњи дан је дан поста и за оне православце који иначе не поштују строга правила поста, додуше мало мање строжа од правила током осталих постова.

На Бадњи дан у кућу се уноси печеница. Двојица мушкараца печеницу носе на ражњу, и по уласку поздрављају домаћина и честитају му празник. Занимљиво је да у кућу морају ступити најпре десном ногом. Домаћица посипа печеницу и домаћина овсем и одговара честиткама.

Печеница која је по традицији у нашем народу најчешће прасе, назиме или јагње, другачије се назива још и веселица. Пече се на Туциндан, то јест 5. јануара. Када се на Бадњи дан унесе у кућу наслања се на источни зид, где стоји све до Божића. На Божић се једе. У нашој традицији постоји обичај да се на Божићној трпези не смеју наћи гуска, патка, ћурка или било каква кокош, због веровања да је перната живина симбол назадовања и растурања куће, јер кљуца и баца земљу иза себе.

На Бадњи дан, а у неким крајевима и претходног дана, неко од укућана одлази у шуму и донесе грану младог церовог или храстовог дрвета, којој претходно назове: „Добар ти дан, бадњаче“ и поспе је житом. На Бадњи дан се, по православном обичају, враћају сви дугови и све позајмљене ствари.

Бадњак се у кућу уноси на Бадње вече. Једним делом се некада ложила ватра, а када прегори, он се носио у штале и торове, док се други део чувао за положајника, који би га палио на сам дан Божића. Овај обичај се и данас понегде поштује, а у градским срединама бадње дрвце или гранчица се купује на пијаци, уноси се у кућу чак и дан-два раније. Многи га ките пресним или сувим воћем и бомбонама, а испод њега стављају поклоне за најдраже.

Паљењу бадњака црква је дала обредни смисао – грејање око бадњака симболизује загревање љубављу присутних укућана јер свако овај празник обележава у свом дому, а светлошћу ватре разгони се мрак празноверја, незнања и неверовања и укућани се озарују миљем и обиљем.

Слама (симболизује сламу на којој је рођен Исус Христ и њеним уношењем у дом се уноси Божји благослов) саставни је део обележавања Бадње вечери. По старим обичајима уносила се у кућу заједно са бадњаком и распростирала се по поду испод стола, где је стајала све време Божића. У многим крајевима на њој се и вечерало за Бадње вече. Данас је у урбаним срединама слама симболично привезана црвеним концем за бадњак.

За Бадњи дан се припрема посна трпеза: суве паприке пуњене поврћем, само пиринчем или пасуљем, посна сарма од соје и црног лука, посни пасуљ, пита купусник у неким крајевима, понегде кромпируша или пита с орасима, пихтије од боба, риба, салата од кромпира, салата од пасуља и црног лука, уз орашасте плодове и сушено воће, печену бундеву, компот, посне штрудле и ситне колаче. На столу је и оно жито које је натопљено у воду на Никољдан, као показатељ почетка новог вегетационог периода и новог живота.

У неким крајевима за Бадње вече се меси чесница, обредни хлеб, који се другде меси на сам дан Божића. Мешење овог хлеба прате разна правила и обреди, али му је заједничко да се меси од белог брашна, да садржи онолико делова колико има укућана, да се украшава разним фигурама које симболизују веру, чељад, стоку, њиве, воће… и да се у њега ставља парица.

После резања овог хлеба, што чини домаћин куће уз молитву, кувану пшеницу, црно вино и свећу, сви укућани окрећу хлеб с лева надесно, па га разделе између себе. За онога ко пронађе парицу верује се да ће у наредној години бити срећне руке, посебно благословен и да ће га пратити срећа и благостање.
