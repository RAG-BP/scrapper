---
title: "Стеван Каран – партизан из Обровца"
date: 2025-07-17
category: Бачка Паланка
url: https://backapalankavesti.com/drustvo/poznati-gradjani/stevan-karan-partizan-iz-obrovca/
---

Стево Каран рођен је у селу Рашћани код Томиславграда, у Херцеговини. По занимању је био трговачки помоћник. Након школовања, живео је и радио у Београду, где га је дочекао почетак Априлског рата. Након капитулације Југославије, враћа се у родно село, а потом одлази у партизане. Постаје део 1. чете 5. црногорске бригаде под командом Саве Ковачевића (која ће од јуна 1942. носити назив Пета пролетерска црногорска ударна бригада). Године 1942., 16. августа постаје члан Комунистичке партије Југославије.

Током Битке на Сутјесци, Каран је пао у заробљеништво. Одведен је прво у Сарајево, потом у Стару Градишку, и на крају је завршио у Јасеновцу. Тамо је био одређен за принудни рад у циглани, и био је малтретиран од стране усташа из свог родног краја. 22. априла 1945. године, учествовао је у пробоју из логора са задњом групом затвореника.

После ослобођења је добио земљу у Обровцу, где је радио као управник задруге и управе добара. Његовом заслугом асфалтиран је низ улица и изграђена нова зграда основне школе. Умро је 17. децембра 1991. године. У неколико наврата писао је сећања из рата за „Недељне новине“.
