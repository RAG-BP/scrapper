---
title: "Да ли је минималац довољан за достојанствен живот?"
date: 2025-07-17
category: Бачка Паланка
url: https://backapalankavesti.com/drustvo/nase-price/da-li-je-minimalac-dovoljan-za-dostojanstven-zivot/
---

Од 1. октобра минимална зарада у Србији биће повећана на 500 евра (у динарској противвредности). Како се најављује, ово повећање представља корак у правцу бољих услова за најниже плаћене раднике. Али, да ли је та сума довољна за достојанствен живот, и како ће се то одразити на послодавце, посебно у мањим срединама као што је Бачка Паланка?

Синиша Мали је на конференцији за новинаре у уторак (15. јул) рекао и да ће до краја године просечна зарада прећи 1.000 евра.

Тренутна минимална цена рада износи 53.592 динара.

Минимална цена рада представља најнижи износ који је послодавац у обавези да исплати запосленом и утврђује га држава на годишњем нивоу, осим ако не постоје услови за измене у току године, као што је случај 2025.

Према ранијој одлуци, минимална цена радног часа ове године износи 308 динара. Колики ће месечни износ добити они који су на минималцу, зависи од броја радних дана и радних сати. Тако је на пример, месечни износ минималца најнижи у фебруару, пошто месец има најмање радних дана.

Према подацима Републичког завода за статистику за јун 2025. године, просечна нето зарада у Србији износила је 123.290 динара, што је нешто више од 1.050 евра. Међутим, у општини Бачка Паланка просечна плата је значајно нижа и за април 2025. године износила је 109.272 динар, што је испод републичког просека.

У истом периоду, више од пола милиона људи у Србији радило је за минималац. Ново повећање, које је најављено као мера подршке стандардима грађана, донекле прати раст инфлације и трошкова живота. Ипак, бројне анализе Савеза самосталних синдиката Србије указују да је минималац и даље недовољан за покривање свих основних месечних трошкова породице, као што су храна, кирија, струја, грејање и здравствене услуге.

Можда све ово звучи лепо, али треба имати на уму и остале статистичке показатеље, односно колико људи у Србији заиста вади просек, а колико зарађује далеко испод тога.

Са становишта послодаваца, посебно у мањим и економски осетљивијим срединама, ново повећање минималне зараде може представљати додатан притисак. У Бачкој Паланци, где доминирају мала и средња предузећа, питање је колико ће привреда моћи да поднесе овај терет без смањења броја запослених или преласка у сиву економију.

У општини где доминирају микро, мала и средња предузећа, са ограниченим обртним средствима и често нестабилним приходима, сваки додатни трошак за зараде може довести у питање одрживост пословања.

Упркос подацима који указују на економски раст, реални живот у многим деловима Србије остаје тежак. Минимална плата од 500 евра донекле ублажава неједнакости, али не решава суштински проблем ниских примања и трошкова који расту. Уколико се не спроведе системска подршка малим послодавцима и не убрзају структурне економске реформе, терет повећања зарада могао би да се преломи баш преко леђа најугроженијих.

Уколико се уз повећање минималца не уведу мере олакшица, попут смањења пореза и доприноса на зараде, субвенција за најугроженије секторе или повољног финансирања за мала предузећа. Постоји ризик да ће послодавци решења тражити у смањењу радне снаге или чак затварању фирми. То би, дугорочно гледано, довело до контраефекта, мање послова и више рада на црно.

У мањим општинама попут наше где је понуда квалитетних радних места ограничена, радници су често принуђени да прихватају и ниже плате или несигурне услове, само да би остали у родном граду.

Ауторка: Јована Данилов

Ако желиш да подржиш наш рад, можеш да нам купиш кафу и тако нам помогнеш. Кликни на жуто дугме ако желиш да ми купиш кафу. Хвала ти.

Ako želiš da podržiš moj rad, klikni i kupi mi kafu ☕ Hvala ti!
