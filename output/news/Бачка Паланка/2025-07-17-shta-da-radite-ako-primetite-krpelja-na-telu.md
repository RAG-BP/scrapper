---
title: "Шта да радите ако приметите крпеља на телу"
date: 2025-07-17
category: Бачка Паланка
url: https://backapalankavesti.com/drustvo/zdravstvo/sta-da-radite-ako-primetite-krpelja-na-telu/
---

„Сада је период када крпељи почињу да буду активнији. Прво треба да се припремимо за одлазак у природу – да носимо светлију одећу, дуге рукаве, дуге ногавице и дубље патике, а када се вратимо врло је битно да прегледамо своје тело, превоје препона, пазуха, врат, испод косе, да видимо да ли се неки крпељ закачио јер је врло битно, ако је заражен, да га скинемо у прва 24 часа, рекла је Танјугу др Милена Турубатовић из ДЗ Савски венац.

Како је навела, што дуже задржавање крпеља на телу је и већа могућност преноса тог узрочника болести и врло је битно да, ако приметимо крпеља, не радимо ништа на своју иницијативу.

„Не треба га натапати ни алкохолом, ни бензином, ацетоном или гасом. Не дирајте га и не натапајте, већ се јавите најближем дому здравља да би медицинско особље које је стручно правилно га скинуло. Код лошег и нестручног скидања крпеља већа је могућност заражавања, рекла је др Турубатовић.

Она је казала да постоји могућност и давања анализе крпеља, да би испитали да ли је заражен уопште.

„Неке лабораторије раде анализу. Када се скине крпељ стави се у физиолошки раствор или у обичну воду и однесе се на анализу да би се видело да ли је заражен и има бактерију која изазива лајмску болест, рекла је др Турубатовић.

Најбитније је, наводи, пратити место убода наредних месец дана, зато што је могуће да се појави први симптом у смислу црвенила око убода, када се опет треба јавити лекару,

„Ако се и не појави црвенило и нешто касније може да се јави висока температура, малаксалост, болови у зглобовима или неки неуролошки проблеми, онда се јављате лекару како бисте добили смернице шта је потребно даље радити. Најбитније је рећи да не треба узимати превентивно антибиотике“, рекла је Турубатовић.

Према њеним речима, последњих година имамо пораст заражених крпеља јер је пре десетак година тај проценат заражености био 20 до 30 посто.

„Последњих година истраживања и све анализе које се раде, показују да је та зараженост крпеља на подручју Београда била и 70 посто, рекла је др Турубатовић.

„У Дому здравља Савски венац за сада имамо једног до два пацијента недељно који се јављају због уједа крпеља, али са лепим временом очекује се већи број, казала је др Турубатовић.
