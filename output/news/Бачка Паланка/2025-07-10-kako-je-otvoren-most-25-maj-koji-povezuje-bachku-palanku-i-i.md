---
title: "Како је отворен мост „25. мај“ који повезује Бачку Паланку и Илок?"
date: 2025-07-10
category: Бачка Паланка
url: https://backapalankavesti.com/zanimljivosti/iz-istorije/most-koji-povezuje-backu-palanku-ilok-dh/
---

Овако је о отварању моста писала Политика експрес (понедељак, 20.мај 1974. године):

БАЧКА ПАЛАНКА: Председник Републике Јосип Броз Тито, бурно поздрављен од 70.000 грађана Војводине и Славоније, пресецањем врпце пустио је јуче у саобраћај нови мост на Дунаву између Бачке Паланке и Илока који ће се звати – Мост “25. мај“.

Овом свечаном чину присуствовали су највиши руководиоци Србије, Хрватске и Војводине и председник Савезног извршног већа Џемал Биједић.

Председник Тито са супругом Јованком, у пратњи Џемала Биједића, стигао је на мост тачно у 11 часова и 30 минута, где су га дочекали и поздравили представници бачкопаланачке и вуковарске општине, и делегације Хрватске, Србије и Војводине.

Велику свечаност отворио је председник општине у Вуковару инжењер Ненад Крекић, а потом је говорио председник бачкопаланачке комуне Жарко Лукић. Између осталог Лукић је рекао да је Мост “25.мај“ резултат заједничких напора радних људи из САП Војводине, СР Хрватске и СР Србије и дело руку радника који су у 725 метара дуги мост уградили 7.300 кубних метара бетона, 2.300 тона челика и утрошили милион и 100.000 радних часова. Око 110 милиона динара, колико стаје нови мост обезбедили су радни људи и организације из општина Бачке Паланка и Вуковар, инвеститор предузеће “Војводинапут“ и главни извођач радова “Мостоградња“ и “ Генералекспорт“ из Београда.

Лукић је истакао да мост има велики економски и стратешки значај за читаву нашу земљу, а посебно за подручја која повезује. Његовом изградњом скраћује се пут од Бачке и Баната према СР Хрватској, Босни и Херцеговини и приморју за стотину километара.

Потом се председник Тито, поздрављен дуготрајним аплаузом и песмом “Друже Тито ми ти се кунемо“, краћим говором обратио овом величанственом скупу:

Другарице и другови,

Дозволите ми да поздравим овај величансвени скуп, у име моје другарице, у име мојих другова који су са мном дошли и у своје лично име, и да вам честитам на још једној великој побједи – изградњи овог моста који повезује наше двије републике и Социјалистичку Аутономну Покрајину Војводину. Овај мост је, као што је већ друг рекао, веома важан у економском погледу. Мост је такође један доказ више да има много тога што нас спаја и може се назвати мостом братства и јединства“. Једна оваква побједа значи много. Сутра ће бити још више сличних побједа, јер наши радни људи улажу много напора да би чим прије изградили нашу социјалистичку земљу, да би још више учврстили братство и јединство наших народа“.

Ја желим да и овај мост буде јака спона између наших народа, као што ће то бити и други које ћемо градити. И не само мостови. У нашим мислима, нашим тежњама, у нашим делањима мора увијек бити на првом мјесту да чувамо оне велике тековине које смо постигли у току рата и за које смо се борили касније, да бисмо чим прије подигли нашу земљу из заосталости. Овај мост показује да је наша земља далеко одмакла од онога што је било непосредно послије рата. Ми се и сада налазимо у периоду бујнога процвата и свестраног напретка у нашој земљи. Будућност наших народа је велика. Ми ћемо сви радити у том правцу да и даље јединствено градимо и остварујемо оно за што су пали многи наши људи у прошлом ослободилачком рату.

Желим вама, драги моји пријатељи, и убудуће много успјеха у стваралачком раду. Хвала лијепо. Живјело братство и јединство народа Југославије – завршио је своје излагање председник Републике Јосип Броз Тито.“

Након симболичног отварања моста друг Тито је, праћен највишим представницима Хрватске, Србије и Војводине, кренуо пешице преко овог монументалног здања. Њега су из чамца са Дунава поздравили чланови веслачког клуба из Вуковара, Борова, Белишћа и града домаћина.

Веома расположен, Председник Тито је са осталим руководиоцима прешао у Илок, затим се вратио у Бачку Паланку где му је у хотелу “Турист“ приређен ручак.

Прочитај више:

Некада су наше мостове градили наши мајстори

Фотографија изградње моста „25. мај“

Југославија на данашњи дан славила Дан младости
