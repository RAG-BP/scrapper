---
title: "Ово су радионице које ће бити представљене на ФЕП-у"
date: 2025-07-21
category: Бачка Паланка
url: https://backapalankavesti.com/kultura/pozoriste/ovo-su-radionice-koje-ce-biti-predstavljene-na-fep-u-2/
---

Kреативна радионица за децу од 4 до 8 година и њихове родитеље/старатеље: 23. и 24. августа 2025. године.

Придружите се овој интерактивној и практичној радионици у којој деца и њихови родитељи истражују свет дигиталног приповедања кроз анимацију помоћу дводимензионалних ликова. Инспирисана представом Ашик жели да ти исприча причу, радионица пружа учесницима прилику да заједнички осмисле ликове и развију приче користећи свакодневне предмете, док истовремено уче основе анимације. Свака породица имаће прилику да подели своју причу у подстицајном и креативном окружењу. Радионица подстиче тимски рад, комуникацију и машту, чинећи је незаборавним искуством, како за децу, тако и за родитеље.

Радионицу води Хођат Зеинали (Hojjat Zeinali), ирански редитељ и извођач луткарског позоришта, са дипломом основних студија из области луткарског позоришта. Више од десет година ствара позоришне представе, приповедачке форме и драмске радионице за децу, посебно за узраст од 4 до 8 година. Његов рад обједињује извођачку уметност, образовање и културно наслеђе, ослањајући се на инспирацију из азербејџанског фолклора, језика и традиционалних наратива како би младим гледаоцима пружио садржајна и значајна искуства. Он је такође суоснивач групе Zarrafeh Kheimeh Shab Bazi, посвећене оживљавању и реинтерпретацији традиционалног иранског и азербејџанског луткарства. Његов рад одражава уметничку иновацију и друштвену одговорност, допирући до деце и маргинализованих заједница широм Ирана.

Eдукативна, креативна и плесна радионица за децу узраст 6+ година: 23. август 2025. године

Плесна радионица Све о љубави бави се бригом о другима, осећајем и додиром. Какав је осећај додирнути некога? Бити додирнут? Како бринемо о некоме? О себи? Како се наше тело осећа када смо потпуно растерећени, у потпуној супротности с конфликтом? Сва ова питања повезана су са идејама у представи Ти си моја сестра, секо, која се кроз радионицу изнова постављају и промишљају.

Радионицу водe Софи Бијон (Sophie Billon), рођена 1977. године. Своје плесно образовање започела је у Регионалном конзерваторијуму у Ремсу (Conservatoire à Rayonnement Régional de Reims), а потом наставила на Паришком конзерваторијуму (Paris Conservatoire), комбинујући плес са другим дисциплинама попут клавира и позоришта. Студије су јој омогућиле да истражи рад различитих кореографа и разуме креативни процес, учећи да ствара самостално, али и у сарадњи с другима. Поседује државну диплому наставника савременог плеса и редовно води радионице за најразличитије циљне групе, како би им приближила плес и креативни процес који стоји иза њега.

Клеменс Диени (Clémence Dieny) је студирала савремени плес на Вишем националном конзерваторијуму у Паризу (Conservatoire National Supérieur de Paris), који је завршила у јуну 2016. године. Од 2018. године део је више плесних компанија у Француској и Немачкој. Више од пет година блиско сарађује са Марине Мане на бројним пројектима – раније као извођачицаи учесница у радионицама, а у последње време и као асистенткиња кореографа. Године 2022, заједно са Симоном Арсоном, основала је компанију L’Inclinée, са седиштем у Roya Valley, у оквиру које развијају сопствени кореографски рад и нуде културне активности локалној заједници.

Гостовање радионице подржао је Француски институт у Паризу кроз програм Колекција (La Collection) и регионални програм за извођачке уметности Театроскоп, чији су оснивачи Француски институт, Министарство културе Француске и Министарство спољних и европских послова Француске.

Eдукативна, креативна и драмска радионица за децу ззраста од 7 до 12 година:
21-24. августа 2025. године.

На тродневној радионици Кућица – слободица, заједно ће се истраживати важне теме као што су одрастање, породица, дом и слобода. Кроз разноврсне глумачке вежбе, игре и тимски рад, учесници ће развијати сценске етиде које ћемо заједно осмислити и извести. Радионица је осмишљена тако да деца кроз уметност изразе своја осећавања, мисли и идеје и – добро се забаве! Циљ радионице је да деца кроз уметнички израз развијају машту, самопоуздање, емпатију и тимски дух.

Радионицу воде Милица Филић, глумица из Ниша, основне и мастер студије глуме завршила је на Факултету уметности у Косовској Митровици. Након студија, остварила је бројне улоге у позориштима широм Србије. Тренутно игра у позориштима у Нишу и Пироту, како у вечерњим, тако и у представама за децу. Од телевизијских пројеката издваја улоге у серијама Мочвара 2 и Сабља.

Андрија Митић је завршио глуму на Академији умјетности у Бања Луци у класи професорке Јелене Трепетове Костић. Током студија био је сарадник Народног позоришта Републике Српске. Тренутно је ангажован у Народном позоришту Ниш и предаје глуму у школи глуме Драма студио. Поред тога, има искуства и у телевизијским и филмским остварењима.

Креативна и музичка радионица за децу узраста од 10 до 15 година: 21-24. августа 2025. године

На креативној радионици Телотон, ритам постаје игра, а тело – инструмент! Кроз низ забавних и динамичних активности, деца ће истраживати свет звука, покрета и тимског стварања. Радионица је осмишљена тако да подстакне машту, слух, координацију и међусобну сарадњу. Намењена је деци која воле да се крећу, слушају, измишљају и сарађују. Нису потребне музичке или плесне вештине – само радозналост и жеља за игром.

Радионицу воде Илија Ивановић, aпсолвент глуме на Академији умјетности у Бања Луци. Тренутно ради као сарадник Народног позоришта Републике Српске у Бања Луци, а иза себе има више професионалних представа у неколико позоришта у Србији и Републици Српској. Публика је имала прилику да га види и у неколико кратких играних филмова и телевизијских серија.

Никола Милаковић је дипломирао глуму на Академији умјетности у Бања Луци, а тренутно је запослен у Дечијем позоришту Републике Српске у Бања Луци. Творац је ауторског пројекта монодраме Марсо, која је заснована на пантомими и сценском покрету. Добитник је награде Grand prix на фестивалу Сценског покрета и кореодраме у Косовској Митровици, као и специјалног признања жирија на фестивалу Inbox.

Eколошка, едукативна и креативна радионица за децу која могу да учествују у вожњи бицикала – самостално или у пратњи родитеља: 21-24. августа 2025. године.

Сваког дана, радионицу започињемо вожњом бицикла по граду и за сваки дан имамо другог домаћина и другу тему. Првог дана трагамо за најлепшим кућама у Бачкој Паланци. Када се вратимо, цртамо их и правимо мапу града. Другог дана маштамо о томе какав би наш град могао да буде, цртамо куће и другу мапу. Трећег дана, возимо се кроз причу о граду једног од ФЕПоваца и завршавамо испред зграде позоришта – цртамо како би оно требало да изгледа, изнутра и споља.

Радионицу воде Драгана Којичић, самостална архитекткиња са специјализацијом за земљану архитектуру и доктор уметности Сценског дизајна. Води разне тренинге за употребу земље у архитектури и ван ње, ко-организатор је путујућег Regio Earth, и организатор локалног LALA Earthland фестивла.

Радослав Карановић је дипломирани инжењер архитектуре, уметник и активиста, отац два дечака.

Владимир Драгићевић је дипломирани инжењер архитектуре, доктор наука и власник винарије Три међе и облак.

Психолошко-драмска радионица за одрасле, који раде са децом и младима: 21-24. августа 2025. године.

Радионица је намењена онима који раде са децом и младима, а који желе да се баве како унапређењем сопственог менталног здравља, тако и да са децом/младима покрећу теме из ове области. Користећи драмске технике, као и вежбе из физичког и плесног театра, учесници ће имати прилку да промишљају и артикулишу место различитих осећања и стања (страх и анксиозност, туга и депресија, љутња и агресија, али и благостање и задовољство) у свом животу, како би били у могућности да о томе промишљају и са децом и младима са којима раде. Посебан фокус ће бити на темама које се тичу родно заснованог насиља.

Радионицу води Марко Пејовић, дипломирани психолог и психотерапеут, драмски писац и теоретичар уметности. Коаутор је више пројеката који примењују инклузивне принципе у савременом плесу, физичком и драмском театру, у којима су учестовали уметници и припадници различитих маргинализованих група. Аутор је драмских текстова Смрт и живот покусних кунића (похвала Удружења драмских писаца Србије, 2006. године), 13 празних столица и не само 13 (похвала Стеријиног позорја, 2016. године), Дорина земља Оз и Зимска прича о Лани и њеном плишаном меди (два последња је поставило Казалиште лутака Мостар 2013. и 2015. године). Као драматург, учествовао је у неколико плесних продукција. Водио је велики број радионица базираних на драмским формама, на принципима уметничког перформанса, као и радионица савремнеог плеса. Режирао је два инклузивна краткометражна филма који су приказана на фестивалима широм света.

Радионица је реализована у сарадњи са Фестивалом независне културе ,,На сопствени погон” који организује Асоцијација Независна културна сцена Србије, а подржава Фондација Хајнрих Бел (Heinrich Böll Stiftung).

Едукативна и креативна радионица за децу узраста од 8 до 12 година: 22-24. августа 2025. године.

Сликање мурала заједно са децом је вишеструко корисно и представља изузетну прилику за подстицање њиховог креативног изражавања. Деца приступају сликању често са већом слободом и маштовитошћу од одраслих, што овој радионици даје додатну вредност – не само као уметничком процесу, већ и као простору за учење и заједничко стварање. Циљ радионице је да заједно осликамо мурал који ће бити трајан украс града и који ће, годинама касније, деци бити подсетник на искуство учешћа у нечему што је било и креативно и значајно.

Радионицу води Мирна Јовановић, рођена 11. марта 1990. године у Добоју (Република Српска). Дипломирала је глуму на Слобомир П Универзитету, Академији умјетности – одсјек за драмску и филмску умјетност, 2013. године, а диплому иконописца стекла 2018. године. Ради у Градском позоришту Семберија у Бијељини. До сада је имала значајан број самосталних и колективних изложби, а бави се и илустровањем сликовница и књига за децу. Аутор је прве невербалне сликовнице у Републици Српској, Небески дјечак и његов пас.

Едукативна, креативна и еколошка радионица за децу узраста од 5 до 7 година:
21. август 2025. године.

Кроз креативни рад са разноврсним рециклираним материјалима, учесници ће израђивати дидактичка средства намењена подстицању учења кроз развој визуелне и тактилне перцепције, нумеричких вештина, пажње, координације и концентрације. Радионица истовремено негује маштовитост, тимски рад и способност сналажења у простору, чинећи процес учења забавним, ангажујућим и одрживим.

Радионицу воде Невена Миливојевић, по струци је дефектолог – олигофренолог. Тај позив за њу није само професија, већ и дубока лична посвећеност. Позната је по својој емпатији, искрености и спонтаности. Помагање другима је нешто што је испуњава и мотивише. Колеге је описују као одану, колегијалну и поуздану сарадницу, увек спремну на сарадњу, размену искустава и заједнички рад. Посебно је осетљива на потребе деце и увек настоји да својим знањем, пажњом и срцем улепша њихову свакодневицу. Њен приступ раду обележавају искреност, топлина и жеља да допринесе добробити заједнице.

Слађана Барјактаровић је наставница енглеског језика са петнаестогодишњим искуством у раду са децом узраста од 3 до 18 година. Током своје каријере реализовала је бројне радионице на различите теме, прилагођене узрасту и потребама деце. Поред тога, има значајно искуство у раду са децом са сметњама у развоју, што је додатно обликовало њен професионални приступ. Одликују је посвећеност, педагошки такт и способност да кроз креативан и подстицајан рад помогне деци у развоју њихових потенцијала..

Музичка, едукативна и креативна радионица за децу узраста од 8 до 14 година:
21-24. августа 2025. године.

Радионица је осмишљена тако да подстиче слушање и поновно стварање звукова природе, који се у буци савременог света често занемарују. Истраживаћемо звукове попут оглашавања животиња, жубора воде, звукова временских прилика и различитих природних окружења. Упознаћемо се са оригиналним музичким инструментима, направљеним од рециклираних предмета и природних материјала, који опонашају ове звуке. Неке од тих инструмената ћемо направити на радионици, свирати на њима и уклопити их у „еко“ оркестар.

Ова еко-музичка бајка биће изведена пред публиком на крају радионице.

Радионицу води Петер Кус, композитор, редитељ луткарског позоришта, градитељ инструмената и педагог из Љубљане, Словенија. У многим својим пројектима истражује пресек музике и позоришта. Његове представе уврштене су на бројне међународне фестивале, на којима су добиле многе награде за музику и оригиналност. Петер Кус је дизајнер и градитељ оригиналних музичких инструмената, као и аутор изложбе Звучни врт и представе Блуп?

Радионица се реализује уз подршку програма Perform Europe ккао део пројекта „Од малих ногу: На турнеји”.

Научна и креативна радионица за децу узраста од 4 до 10 године: 22. август 2025. године.

Деца кроз занимљив модел необичне кућице изражавају своју креативност и усвајају знања о материјалима, начину градње и важности инжењерских знања. Уз помоћ овог задатка и сама деца се претварају у инжењере. Други део радионице односи се на израду јежа у форми мозаика, где деца изажавају своју маштовитост и склоност ка уметности и естетици.

Радионицу води Зорка Карас, која је завршила Педагошки факултет у Сомбору као један од најбољих студената. Перманентно знање и усавршавање остварила је кроз рад у основним школама, едукативним центрима и школи Tinker Labs. Зорка сматра да је сваки нови час и континуирана едукација начин више да се деца врате природи, природним наукама, размишљању, логици, аналитичком и синтетичком размишљању и правим вредностима. Радионица се одвија у складу са Tinker Labs програмом.

Пријаве за радионицу су отворене до попуњења капацитета. Број места је ограничен, зато вас саветујемо да брзо осигурате своје место.
