---
title: "Препоруке књига из Народне библиотеке „Вељко Петровић“ (07.07.)"
date: 2025-07-07
category: Бачка Паланка
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-07-07/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Крис Гриналг: Завести Ингрид Бергман

Изузетна приповест о љубави двоје незаборавних људи – Ингрид Бергман, глумици из филма Казабланка, и легендарног фотографа Роберта Капе.

Јун 1945.

У тек ослобођеном Паризу фотограф Роберт Капа после десет година снимања ужаса и насиља, истраумиран биткама, утапа тугу у алкохолу и чезне за променом. Ингрид Бергман су послали да забавља трупе и, кад је закорачила у хотел Риц, очарала је Капу. Од тренутка кад јој је испод врата протурио цедуљицу са шаљивим позивом на вечеру, обоје су
беспомоћни пред узајамном привлачношћу. Уморна од брака без страсти и филмског студија који је контролише, Ингрид очајнички жуди за слободом и узбуђењем. А Капа је вољан да јој удовољи: вечере у кафеима које он не може да приушти, ноћне шетње уз Сену, плес у ноћним клубовима… Он њу враћа у живот, а она испуњава празнину у њему. Стављајући све на коцку, и Капа и Ингрид су стављени пред страшан избор. Пуна романтичног гламура четрдесетих у Паризу и Холивуду, ова књига нам приповеда дирљиву причу о тајној љубави између филмске иконе и чувеног фотографа.

Игор Маројевић: Гранична стања

У мотивско-тематском смислу књига Гранична стања засигурно је најкомпактније и
најполивалентније дело у богатом Маројевићевом опусу. О томе сведоче основни постулати књиге и двојако значење наслова који нам доносе драматичне хиперреалне слике и о медицинским граничним стањима и о географским границама, али и који рефлектују убрзану, измрцварену и стресну савременост оболелог света. Маројевићеви главни јунаци (писци, сликари, преводиоци, новинари, новинарке, али и свет који се бави уобичајенијим занимањима) вегетирају у хаотичном калеидоскопу љубави, породичног склада и несклада и надасве, опирању негативним трендовима свакодневице. Ове луцидне сторије нам доносе недвојбено и уверљиво сазнање колико је савременом човеку тешко да очува личну стабилност и да успостави и одржи љубав и пријатељство у стварности прожетој хаосом, какофонијом и трагедијама…

Зоран Богнар

Књига Гранична стања окупља пет новела (…) Цинизам, иронија, фарса и лакрдија присутни су колико је потребно да се произведе довољна количина комике као својеврсне анестезије од увиђања да је у овој књизи све проклето стварно (…) Сам наслов књиге надилази хронотоп границе, усложњава метафоричност када се схвати да Маројевић читаоца суочава с јунацима из тзв. Кластера Б, дакле с људима без емпатије, са изопаченим схватањем морала, односно с „мрачном тетрадом: нарцисима, макијавелистима, садистима и психопатама“, мр Милорад Дурутовић.

Џејмс Даглас: Сведочанство о крају света

Нестали нацистички научник.
Изгубљена тибетанска реликвија.
Очајничка трка с временом.

1937. година – Хитлер шаље експедицију на Тибет да трага за изгубљеном земљом Тулом.

1941. година – Химлер троши велико богатство и жртвује стотине логораша да замак Вевелзбург у Немачкој претвори у есесовски храм. У његовом срцу се наводно налази древна изгубљена реликвија изузетне моћи.

Џејми Сенклер, стручњак за изгубљена уметничка дела, верује да познаје свог деду. Када буде пронашао старчев дневник, запањиће се открићем да је доброћудни англикански свештеник био одликовани херој који је служио у Специјалним ваздухопловним снагама у Другом светском рату. Али његов деда има још изненађења. У корице дневника је зашивен необичан комад нацистичке мапе са симболима.
То просто откриће отиснуће Џејмија Сенклера на јурњаву дуж целе Европе и дубоко у немачку мрачну прошлост. Неки су спремни да убију како би пронашли древни изгубљени предмет, а премда тога није свестан, Сенклер држи кључеве скровишта у којем је тајанствени предмет сакривен.

На дечијем одељењу, библиотекарка Борислава Тољагић Сегеди је предложила следеће књиге:

Свен Нурдквист: Авантуре са Петсоном и Финдусом

Ова књига садржи већ објављене приче „Како се мали Финдус изгубио“, „Познајете ли Петсона и Финдуса?“, „Лов на лисицу“, „Мачак Финдус и петао“ и „Петсон кампује“, као и занимљив додатни материјал из којег ће читаоци сазнати ко су заправо ови симпатични јунаци, шта је било пре него што су се упознали и постали најбољи пријатељи, шта воле, а шта не воле, како проводе време на Петсоновом имању… Поред тога, књига садржи и неке од необјављених илустрација Свена Нурдквиста, јединствен рецепт за одличне палачинке, идеје за мајсторисање право из Петсонове радионице, правила једне невероватне игре меморије и још много тога. Ово издање, намењено предшколцима и млађим основцима, објављено је у тврдом повезу, на 144 стране.

Дауме Копонс: Долазак господина Књиглија

Здраво! Моје име је Аца. Можда ти ово звучи чудно, али пре или касније морамо бити пријатељи. Донедавно сам био сасвим обичан клинац: ишао сам у школу, губио домаће задатке, јео много пице… Али све се променило оног дана када сам упознао господина Књиглија. Ах, наравно, ти још увек не знаш ко је господин Књигли, зар не? Рећи ћу ти само да је он чудовиште, и да је, откад живи у мојој соби, свет постао много забавније и боље место. Боље, али са пуно нереда!

Оливера Оља Цупаћ: Сврби ме сурла

Широк спектар особина, осећања и ситуација карактеристичних за људски род представљен је у овој збирци песама на неодољиво шармантан, занимљив и духовит начин, кроз слоновске приче и догодовштине. Хумор којим су проткане ове песме, свакоме ће измамити осмех на лице, а ведрина и оптимизам који из њих зраче, ни одрасле ,неће оставити равнодушним.
