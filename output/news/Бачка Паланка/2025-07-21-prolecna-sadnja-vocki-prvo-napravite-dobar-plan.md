---
title: "Пролећна садња воћки – Прво направите добар план"
date: 2025-07-21
category: Бачка Паланка
url: https://backapalankavesti.com/drustvo/poljoprivreda-drustvo/prolecna-sadnja-vocki-prvo-napravite-dobar-plan/
---

Први род посађених воћних садница можемо очекивати после три до седам година у зависности од врсте и типа. Веома је важно да на почетку урадимо све како треба, јер је грешке које направимо приликом садње веома тешко исправити. Држимо се одређених правила.

Пре него што кренемо у куповину воћних садница потребно је да имамо уређену и припремљену парцелу, да направимо план садње, да се распитамо о ценама садница, да знамо с каквим финансијским средствима располажемо, имамо ли логистику за превоз и садњу.

Није садња само купити саднице и разбацати по њиви. Све грешке ћемо платити у будућности. Треба да видимо колика је површина парцеле или места садње, коју врсту можемо посадити и на којој подлози. За мању површину можете одабрати врсте и сорте које не одликује бујан вегетативни раст. Избором подлога на коју је сорта калемљена можемо одредити да ли ће воћно стабло имати већу или мању крошњу, односно раст. Одабраћемо период зрења. За већину воћних врста имамо ране, средње ране, средње касне и касне сорте. То значи да имамо дуг период бербе ако посадимо сорте из различите групе зрења. Потребно је прецизно одмерити размак на који садимо саднице. Тако ћемо знати колико нам садница треба.

Такође, веома је битан избор сорти. Неке воћне врсте су самооплодне, док ће вам за друге требати опрашивачи. Код садње мешовитог воћњака потребно је знати које саднице можете посадити једне поред других. Тако јабука не подноси трешњу и калину, али одлично успева поред крушке, вишње и шљиве. Крушке су одличне поред јабуке, али неће успевати поред трешње, шљиве и калине. Шљива не подноси брезу, јер јој она одузима хранива.

Приликом куповине пажљиво прегледајте саднице. Оне не смеју да буду поломљене, да су на њима видљиве ране, капање биљног сока – смоле, не сме да буде промена на кори. Пупољци морају да буду витални, живи, а кора зрела. Најважније је да на њима нема симптома обољења и присуства штеточина. Треба вам здрав и квалитетан садни материјал. Прегледајте место калемљења изнад кореновог врата. Бирајте саднице с добрим разграњањем, на којима нема преклапања грана и где су гране правилно распоређене у кружну пројекцију крошње. Угао отклона код грана треба да је око 45º. То је опште правило, јер неке сорте имају већи или мањи угао. Ради се о сортној карактеристици.

Сада у продаји можемо пронаћи саднице голог корена, затим оне које имају коренову балу у кеси и саднице у посудама. Саднице млађе од три године се боље укорењују. Код одабира сорти бирајте оне које добро расту и развијају се у вашем климатском подручју. Неке сорте су створене за високоинтензивне засаде, а многи викендаши и аматери предност дају старим сортама са њиховог подручја. Оне су прилагођене на микроклиму, отпорније на болести и не траже интензивну резидбу. Када се одлучите за куповину сорте која није типична за ваше поднебље, припремите се за додатну негу и одржавање.

Када купујете воћне саднице с голим кореном потребно је добро прегледати у каквом је стању. Овакве саднице имају ману што им се корен брзо исушује. Најбоље је да их купите директно из расадника како би смањили изложеност коријена ван земље. Договорите се са расадничарем када ће их ископати за вас како би сте могли доћи те их што пре одвести и посадити.

Уколико сте купили саднице које су дуже стајале, потребно је да активирате корен потапањем у смесу воде, иловаче и говеђе балеге у односу 1:1:1. У ову смесу уроните корен најмање два сата пре садње.
