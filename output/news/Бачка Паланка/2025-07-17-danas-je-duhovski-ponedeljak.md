---
title: "Данас је Духовски понедељак"
date: 2025-07-17
category: Бачка Паланка
url: https://backapalankavesti.com/info/srbija/danas-je-duhovski-ponedeljak/
---

И други дан празника Свете тројице у црквеном календару обележен је црвеним словом, као и сутрашњи уторак, преноси РТС.

Док је јучерашњи дан посвећен јеванђелском догађају, силаску Светог духа на Христове ученике, на данашњи дан слави се света и животворна Тројица.

Многе породице баш други дан обележавају као крсну славу.

Црквено празновање наставља се читаве седмице, током које се не пости, јер је ово такозвана трапава недеља. Потом, следи Петровски пост.

По народном обичајном календару, Духовски понедељак добар је дан за почетак послова. Не ради се једино по њивама које су близу воде. Деци се брани купање у рекама, избегава се прелажење мостова.

У селима у којима се слави Духовски понедељак, организују се литије, а свака кућа прима госте из других места. Као градску славу обележавају га Врање, Ваљево, Крагујевац, Лесковац и Шабац.

Лепо време на сутрашњи Духовски уторак најављује, по народном веровању, лепо лето и добру летину.
