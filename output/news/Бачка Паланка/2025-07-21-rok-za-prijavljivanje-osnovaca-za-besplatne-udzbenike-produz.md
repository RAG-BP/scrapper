---
title: "Рок за пријављивање основаца за бесплатне уџбенике продужен до сутра"
date: 2025-07-21
category: Бачка Паланка
url: https://backapalankavesti.com/drustvo/obrazovanje/rok-za-prijavljivanje-osnovaca-za-besplatne-udzbenike-produzen-do-sutra/
---

Министарство просвете продужило је рок до 26. априла за пријављивање основаца за бесплатне уџбенике за наредну школску 2024/25. годину на републичком нивоу. Просветни врх ће, као и годинама раније, обезбедити основне комплете уџбеника за одређене категорије ученика основних школа. О процедури пријављивања, неопходној документацији и роковима, родитељи детаљније могу сазнати од учитеља и одељењских старешина. Новина је да је ове године ресорно министарство проширило листу прецизираних категорија ђака који имају право на бесплатне уџбенике. На том списку сада су и основци који болују од ретких болести, ученици који остварују право на туђу негу и помоћ, као и ученици из породица у којима је носилац родитељске бриге само један родитељ, односно уколико је други родитељ преминуо или је непознат, саопштили су јуче надлежни.

Комплети школских књига које обезбеђује просветни врх следују ученицима из материјално угрожених породица (примаоцима новчане социјалне помоћи), школарцима са сметњама у развоју и инвалидитетом који основно образовање стичу по индивидуалном образовном плану (ИОП 1 и ИОП 2). Такође, бесплатне књиге добијају и ђаци којима су потребни прилагођени уџбеници (увећан фонт, Брајево писмо, електронски формат). Уџбеници на поклон од ресорног министарства следују и ученицима првог и другог разреда основне школе који су глуви, а којима су потребна дигитална издања с видео-садржајима на српском знаковном језику. Основци изузетних способности који основно образовање стичу по индивидуалном образовном плану са проширеним и обогаћеним садржајима (ИОП 3) исто имају право на бесплатне уџбенике.

Правило је и да уџбеничке комплете од државе добијају и ђаци који су у породици треће и свако наредно дете у систему образовања и васпитања. „Уколико основну школу похађа више деце из породица које остварују право за добијање уџбеника на основу овог критеријума, уџбенике добијају деца која су прва почела да стичу основно образовање и васпитање, без обзира на редослед рађања”, појаснили су из Министарства просвете.

За ђаке од првог до четвртог разреда осмолетке основни комплет школских књига који набавља просветни врх садржи уџбенике за предмете: математика, српски (матерњи) језик, свет око нас, природа и друштво и страни језик као обавезни предмет. За старије основце од петог до осмог разреда комплет чине уџбеници за математику, српски (матерњи) језик и књижевност, први страни језик, географију, историју, хемију, физику и биологију. Према томе, за млађе основце у овом основном комплету недостају уџбеници за ликовно, музичко и дигитални свет, а за старије такође међу бесплатним нема књига за музичку и ликовну културу, али ни за предмете као што су техника и технологија, информатика и рачунарство или други страни језик.

Министарство просвете подсећа да програм доделе основних комплета бесплатних уџбеника за одређене категорије основаца реализује од 2011. године у циљу додатне подршке ђацима који уче на српском матерњем језику, али и на језицима националних мањина, а за куповину ових књига за следећу школску годину, како прецизирају надлежни, опредељено је 792 милиона динара.
