---
title: "Како се кроз историју славио 1. мај"
date: 2025-07-21
category: Бачка Паланка
url: https://backapalankavesti.com/zanimljivosti/iz-istorije/kako-se-kroz-istoriju-slavio-1-maj/
---

А све је почело у Чикагу, гле чуда граду у Америци са највећим бројем српских досељеника, где су синдикалци 1. маја 1886. године ступили у генерални штрајк због неиспуњеног обећања о осмочасовном радном времену. Протести су, нажалост, завршени крвопролићем у којем је било на десетине погинулих и повређених радника, али и полицајаца. Недуго затим овај дан проглашен је за Празник рада.

Први митинг незадовољних радника у Србији одржан је давне 1893. године и то у кафани на месту данашњег Дома омладине у Београду. Како је преносила тадашња штампа, вијорили су се транспаренти “Пролетери свих земаља, уједините се!”, да би недуго затим све окупљене растерала жандармерија. У списима је могуће наћи и податке о сељачко-радничкој прослави организованој две године касније у селу Дубона, код Младеновца.

“Због бојазни да нам жандарми не омету прославу, организовали смо је тајно, углавном са младима, јер у старије нисмо имали поверења. На сам дан прославе сакупили смо се на једном пропланку у шуми, који је заклоњен од видика села. Пекли смо јагањце, играли, певали, клицали ‘Живео Први мај’. На реверима су нам били црвени каранфили или гранчице белог јоргована…”, чувени је запис Милије Радовановића.

Ипак, прва велика прослава Првог маја у Србији виђена је 1905. године када је централним улицама Београда прошетало 5.000-6.000 радника. На сличан начин, са мање или више учесника, а под утиском разбукталог бољшевизма који је пристизао након Октобарске револуције из Русије, Дан рада се прослављао и наредних неколико деценија, све до завршетка Другог светског рата.

Послератна еуфорија, међутим, утицала је да уместо протеста у организацији синдиката, овај дан прерасте у државни празник. Организоване су грандиозне параде у којима су учествовали радници, али и пионири, омладина, припадници војске која је дефиловала са наоружањем централним улицама, а често је на овим манифестацијама био присутан и тадашњи маршал Јосип Броз Тито. Први мај је деценијама био један од три најомиљенија југословенска празника, уз Дан младости који се славио 25. маја и Дан републике, чувени 29. новембар.

Негде шездесетих година прошлог века установљена је институција првомајског уранка. Људи свих генерација окупљали би се вече уочи празника у парковима, излетиштима, на зеленим површинама и јутро дочекивали уз логорске ватре, народне и револуционарне песме. Деценију касније, овакав вид прославе надограђен је све богатијим менијем, па се првомајски уранак није могао више замислити без ћевапа, пљескавица, јагњића и прасића. Све мање су се могле чути револуционарне песме, а све чешће је музика допирала из паркираних аутомобила.

Свако време доносило је неке своје специфичности. Осамдесетих година 20. века првомајски уранци су делимично замрли, превасходно јер је народ жељан доброг провода те слободне дане све више користио за путовања по земљи, али и иностранству, а посебно за шопинг туре од којих је, наравно, надалеко чувена била она у Трсту (Италија).

– Целој мојој генерацији, нешто старијима и нешто млађима, Трст је био први излазак у свет, тамо смо први пут осетили дух Запада. Било је сасвим нормално у то време сести на воз и прећи 600 и кусур километара како бисте пазарили нове фармерке, кожне јакне, популарне “вијетнамке” – присећа се један средовечни Београђанин.

Многи то доба памте и по синдикалним путовањима, посетама фри-шоповима, али и полуткама којима су синдикалци привлачили раднике.

А данас? Па слободно бисмо могли рећи да смо објединили све оно што виђали у последњих 50-60 година. Једнима су првомајски празници идеална прилика да одморе код куће уз неколико слободних дана, други нису одустали од традиционалног уранка и роштиљања под ведрим небом, а да је све више оних који празнике проводе по европским престоницама, али и на егзотичним дестинацијама, сведоче подаци да ће овог 1. маја више од 200.000 грађана Србије отпутовати у иностранство! А дестинације су од “локалних” Солуна, Беча или Рима, до Маурицијуса, Малдива, Сејшела или Занзибара!

Вероватно најтежи Први мај био је онај од пре две године. Због пандемије корона вируса у целој Србији на снази је био полицијски час и свим грађанима је био забрањен излазак из својих домова. Полицијски час је трајао непрекидно 35 сати, од 30. априла до 2. маја.
