---
title: "Посна мимоза салата"
date: 2025-07-21
category: Бачка Паланка
url: https://backapalankavesti.com/zanimljivosti/recepti/posna-mimoza-salata2/
---

Како бисте спремили савршено предјело, посну мимоза салату, ево шта вам је потребно:

300г посног мајонеза
2 шаргарепе
2 мања кромпира
7-8 киселих краставчића
5 кашика кукуруза шећерца из конзерве
160г туне у комадима
1 кашичица соли
2 кашике прженог сусама

Припрема: Опрати и ољуштити шаргарепу и кромпир, па ставити у воду са кашичицом соли да се кува око пола сата. Скувано поврће оцедити од воде и оставити тако да се прохлади неких 15-ак минута. На дно чиније ставити мало мајонеза, а потом нарендати шаргарепу у слоју од 1цм, па премазати мајонезом. Преко сваког слоја мајонеза можете посути мало сусама. Следећи слој је шећерац, па опет мајонез и сусам. За следећи слој сам одабрала киселе краставчиће. Њих сам рендала на ситно ренде, мало руком оцедила од воде, па додала у салату. Премазати мајонезом и посути сусамом. Туну у комадима добро оцедити од уља, растурити виљушком, па је додати у салату, утабати и премазати мајонезом. Посути сусамом. Као последњи слој ставити ситно рендан кромпир. Њега рендајте директно на салату јер ће вам се преношењем све слепити. Мало га можете дотерати виљушком и поспите сусам.
