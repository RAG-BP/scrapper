---
title: "Летња Света Петка – Празник на који би требало избегавати све теже послове"
date: 2025-07-21
category: Бачка Паланка
url: https://backapalankavesti.com/zanimljivosti/obicaji/letnja-sveta-petka-praznik-na-koji-bi-trebalo-izbegavati-sve-teze-poslove/
---

Рођена је у Риму око 100. године, од хришћанских родитеља грчког порекла, на сам Велики Петак. Зато је и добила име Петка, Параскева.

По смрти родитеља, који су је научили црквеном животу, почела је да живи подвижнички, а потом и да проповеда Јеванђеље по Сицилији и Јужној и Средњој Италији, обраћајући многе Христу и помажући сиротима и болеснима.

У време цара Антонина (138. до 161.) због своје вере и проповедања, жестоко је мучена и посечена мачем. Њене свете мошти су касније пренесене у Цариград.

И дан данас ужива велико поштовање међу народом на Сицилији, као Света Венеранда или Венерија. Сачуван је њен лик у пећинској цркви Св. Николаја код Барија.

На фрескама и иконама представљена је у монашкој одећи са крстом, као симболом страдања, у једној руци и гранчицом мирте у другој руци.

За Трнову Петку се каже да је женски празник. На данашњи дан избегавају се сви тежи послови на њиви и у кући.

Верује се да на данашњи дан никако не ваља месити хлеб, прати веш, износити пепео или радити било шта од ручних радова, да женама током године не би трнуле руке.

Девојке треба да беру цвеће и њиме ките куће да би владала слога и мир, а девојчицама се облаче нове хаљинице да би их пратила срећа.
