---
title: "Ко је и када пројектовао неке од најлепших зграда у Бачкој Паланци?"
date: 2025-07-17
category: Бачка Паланка
url: https://backapalankavesti.com/zanimljivosti/iz-istorije/ko-je-i-kada-projektovao-neke-od-najlepsih-zgrada-u-backoj-palanci12/
---

Поред језера Тиквара и реке Дунав, постоје архитектонска блага у нашој варошици по којима је Бачка Паланка препознатљива.

Овај објекат у Бачкој Паланци је пројектовао Ђорђе Табаковић крајем четрдесетих година 20. века. Била је прва јавна грађевина подигнута у Бачкој Паланци у социјалистичком периоду. Табаковић, који је пројектовао чувену Танурџићеву палату на новосадском Тргу Слободе, је најпознатији архитекта који је оставио свој траг у нашем граду. Фотографија је највероватније је настала крајем педесетих или током шездесетих.

И данас изгледа као и када је изграђена, јединствена и стабилна. Зграда у којој се данас налази експозитура управе за Трезор не заузима ни пола капацитета згаде „СДК“ у центру Бачке Паланке.

Некадашња задружна штедионица и комунална банка дело је пројектанта Милорада Мацуре. Пројектована је 1962. године као једна од главних зграда централног градског трга. Фотографија је настала недуго након завршетка изградње.

Зграду Средње техничке школе „9. мај“ пројектовао је 1962. године архитекта Александар Келемен (Келемен Шандор).

Александар Келемен је био југословенски архитекта словачког порекла. Четири разреда основне школе завршио је у родном месту, шест разреда гимназије у Бачком Петровцу, а последња два разреда гимназије у Новом Саду (1943). Дипломирао је на Архитектонском факултету у Београду 1950. године. Александар је пројектовао читав низ јавних, стамбених и индустријских објеката широм Србије, али и у земљама региона.

Зграда робне куће „Избор“ изграђена је 1971. године по пројекту архитекте Милана Матовића. Зграда робне куће (данашњи „Метро“) убрзо након изградње постала је симбол Бачке Паланке, што због чињенице да се налази у најстрожем центру града, као и због тога што су овде Бачкопаланчани могли да купе све што им је неопходно за живот – од прехране преко различитих материјала до обуће и одеће.

Ова разгледница начињена је непосредно након њеног отварања.

Спортски центар „Тиквара“ изграђен је 1986. године, а пројектовао га је 1983. новосадски архитекта Радоје Цветков.

Спортски центар „Тивара“ састоји се од велике дворане која има капацитет од 1200 седишта, мале дворане без гледалишта, фитнес центра у ком се налази и теретана, физиотерапеутског блока и пратећих просторија. У бачкопалачком спортском центру тренирају се различити спортови на професионалном и аматерском нивоу, од рукомета, одбојке, кошарке и борилачких спортова до гимнастике и куглања.

Радоје Цветков рођен је у Новом Саду 1948, дипломирао је на Архитектонском факултету у Београду 1975. године у класи професора Уроша Мартиновића. Добитник је престижних награда из области архитектуре као што су „Борбина“ награда за архитектуру Војводине; Награда Новосадског октобарског салона и „Табаковићева“ награда за архитектуру.

Зграда ДДОР Нови Сад налази се у улици Жарка Зрењанина. Фотографија је настала 1996. године, непосредно након изградње. Зграду је пројектовао Бора Радусиновић.

Бора Радусиновић аутор је низа пројеката и изведених пословних колективних и индувидуалних стамбених објеката, ентеријера и реконструкција широм Србије. Добитник је бројних награда и учесник многобројних колективних изложби.
