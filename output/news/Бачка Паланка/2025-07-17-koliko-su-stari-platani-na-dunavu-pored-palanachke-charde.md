---
title: "Колико су стари платани на Дунаву поред паланачке чарде?"
date: 2025-07-17
category: Бачка Паланка
url: https://backapalankavesti.com/zanimljivosti/iz-istorije/koliko-su-stari-platani-na-dunavu-pored-palanacke-cardew32/
---

Сада се на њих са правом може гледати и као на природне историјске споменике. У покушају да утврдимо колико су стварно стари, односно када су посађени, погледали смо и анализирали неколико фотографија.

Слика 1

На првој фотографији паланачке чарде за време велике поплаве из 1926. године се види да су и платани, а и дрворед према граду бујни, па се може закључити да су платани посађени доста раније. Колико раније?

Слика 2

На основу друге фотографије, једне од најстаријих (иако добро сачуване) из овог дела Бачке Паланке, за коју се не зна тачна година настанка, види се пароброд и у позадини паланачка чарда. Поуздано се ипак зна да је овај пароброд саобраћао између Паланке и Илока у периоду од 1878 и 1898. На овој фотографији се не виде платани, тако да сазнајемо да до 1898. године нису били засађени.

Слика 3

На трећој фотографији паланачке чарде се види да су платани засађени не много пре самог фотографисања. То показује дрвена заштита од ветра око самих стабала. На жалост, не зна се тачно време израде ове фотографије, па се на основу ње не може закључити ни тачна година сађења платана. Али се зна да је фотографија настала пре И светског рата.

Слика 4

Међутим, четврта фотографија, на којој се не види директно паланачка чарда и платани испред ње, нам може открити и одговор на питање колико година су стари платани испред чарде. Наиме, за ову фотографију се поуздано зна да је настала 1911. године и на њој се види да је дрворед до чарде управо заштићен на идентичан начин као и платани на претходној фотографији. Тако, можемо закључити да су и платани посађени или 1911. године или евентуално годину дана раније, 1910.године.

Дакле, са доста поузданости можемо рећи да су стари више од 105 година.
