---
title: "Знате ли зашто китите новогодишњу јелку"
date: 2025-07-21
category: Бачка Паланка
url: https://backapalankavesti.com/zanimljivosti/zabava/znate-li-zasto-kitite-novogodisnju-jelku2/
---

Још у 11. веку, тадашњи становници Немачке китили су за католички Божић јелку. Тада је ово зимзелено дрво украшавано зрелим, црвеним јабукама, док су је поједини Немци китили колачима различитих облика, али и свећама.

Култ украшавања јелке у Енглеску је донео принц Алберт 1841. године. За разлику од јелки које су у Немачкој биле украшаване јабукама, принц је одлучио да своје „божићно дрво“ украси бомбонама, папирним цвећем, машнама…

Када су Немци у 17. веку населили Северну Америку, са собом су понели културу украшавања дома за време божићних и новогодишњих празника. Западни мисионари ово дрво доносе и у Кину и Јапан, нешто касније, у 19. и 20. веку. У Србију је обичај кићења јелке дошао прво у Војводину. Двадесетих година 19. века прве јелке у Србији окитиле су аристократске породице. Све оне имале су рођаке у Немачкој и Аустрији, одакле су и „украли“ нови обичај.

На јавном месту велика украшена јелка први пут је постављена 1859. године у јаслицама Лајоша Велђија у Суботици.

Од многобројних легенди које су испредане, једна каже да су испред пећине у којој је рођен Исус Христ расла три дрвета. Сва три су била зимзелена: јела, кедрово дрво и бор.

Када се Исус родио, сва три дрвета су се затресла како би га поздравила.

Кедар је новорођеном месији на поклон дао миришљаве иглице, бор-шишарке, док једино јела није имала плод.

Анђео се тада смиловао, поклонивши јој звезду са неба. Управо одатле потиче веровање да се на врх окићене јелке поставља звезда.

Када се у Немачкој почео ширити култ окићене јелке, један Немац, дувач стакла, био је толико сиромашан да није имао чиме да окити јелку и обрадује децу. Он се досетио да стаклене кугле обоји и њима окити дрво.

Његови украси изазвали су право одушевљење његових суграђана, те се врло брзо и обогатио.

Како се светом ширила традиција кићења јелки, растао је и ризик њиховог истребљења. Управо због тога, прва вештачка јелка направљена је 1880. године у Немачкој.

Ипак, неки људи и даље купују природне јелке, па их након што празници прођу, поново засаде.

На самом старту овог обичаја, још у 17. веку, јелка је бивала украшена малим свећицама које су лепљене воском за гране.

Цео век касније, 1890. године измишљени су држачи за свеће, међутим, свећице су представљале опасност од пожара.

Прве лампице засијале су 1882. године. Њихов проналазач био је Едвард Џонсон, помоћник Томаса Едисона. Он је повезао 80 малих електричних сијалица у низ и обмотао их око јелке. Ипак, овај изум се на почетку није допао становницима Америке. Лампице су биле прескупе, а за њихово коришћење вам је био потребан генератор!

Након Џонсоновог проналаска, Алберт Садака је 1917. године створио безопасно електрично божићно осветљење. Он је заправо усавршио дотадашње светлеће украсе обезбедивши жице и контакт међу сијалицама и тиме смањио могућност избијања пожара.
