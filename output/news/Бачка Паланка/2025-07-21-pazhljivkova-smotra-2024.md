---
title: "Пажљивкова смотра 2024."
date: 2025-07-21
category: Бачка Паланка
url: https://backapalankavesti.com/drustvo/manifestacije/pazljivkova-smotra-2024/
---

Општинска смотра за децу предшколског узраста реализована је 22. априла 2024. године, а за ученике првог и другог разреда 23. априла 2024. године и 25. априла 2024. године и у њој је учествовало око 120 малишана.

Према информацијама које смо добили од Душана Танкосића, члана Савета за безбедност саобраћаја Општине Бачка Паланка и координатора пројекта за општину Бачка Паланка, екипа предшколаца Основне школе „Алекса Шантић“ из Гајдобре је победник у категорији такмичења за децу предшколског узраста, друго место је освојила екипа предшколаца Основне школе „Браћа Новаков“ из Силбаша, а треће место је освојила екипа предшколаца Основне школе „Жарко Зрењанин“ из Обровца.

Екипа Основне школе „Жарко Зрењанин “ из Обровца је победник у категорији такмичења за децу узраста првог разреда, друго место је освојила екипа Основне школе „Свети Сава“ из Бачке Паланке, а треће место је освојила екипа Основне школе „15.октобар“ из Пивница.

У категорији такмичења за децу узраста другог разреда, прво место је освојила екипа Основне школе „Свети Сава“ из Бачке Паланке, друго место је освојила екипа Основне школе „Здравко Челар“ из Челарева, а треће место је освојила екипа Основне школе „Милета Протић“ из Товаришева.

Како је Танкосић истакао, сва деца која су учествовала на општинској смотри су кроз занимљиву игру и такмичење могла да чују шта је то што их чини безбедним у саобраћају. Такмичари који су представљали своје вртиће и школе су за учешће у општинској смотри одабрани од стране Агенције за безбедност саобраћаја Републике Србије према резултатима постигнутим у првој фази пројекта „Пажљивкова смотра 2024“ – школској смотри. Победничким екипама општинске смотре, које ће представљати општину Бачка Паланка на регионалној смотри, уручене су дипломе и пригодни поклони.

Душан Танкосић се у име Савета за безбедност саобраћаја Општине Бачка Паланка захвалио свим учесницима у реализацији друге фазе пројекта „Пажљивкова смотра 2024“ у општини Бачка Паланка, модераторки друге фазе пројекта „Пажљивкова смотра 2024“ у општини Бачка Паланка васпитачици Драгани Нинковић, лицу за техничку подршку Марку Болтићу, општинском Фонду за заштиту животне средине и Установи „Културни центар“ Бачка Паланка на свесрдној помоћи приликом реализације општинске „Пажљивкове смотре 2024“, честитао свим финалистима који су показали изузетно знање из области безбедности саобраћаја, што најбоље показују скоро изједначени резултати екипа, а победницима је пожелео срећу на предстојећем регионалном такмичењу, све са циљем упознавања са основним правилима понашања у саобраћају, унапређења свести и понашања деце у саобраћају и доприноса смањењу ризика од могућих повреда.
