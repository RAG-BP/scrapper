---
title: "Пажња, врућина! Ауто може да се запали"
date: 2025-07-21
category: Бачка Паланка
url: https://backapalankavesti.com/zanimljivosti/putovanja/paznja-vrucina-auto-moze-da-se-zapali/
---

Најчешћи кварови који могу да проузрокују пожар на вашем аутомобилу су дотрајала црева за уље или гориво, јер управо то са температуром од 300 степени испод хаубе може довести до фаталног исхода.

Опасност вреба и од неисправног вентилатора, затим кочионог или издувног система, хладњака па и недовољне количине расхладне течности.

Све су то недостаци које можете отклонити провером пред пут, док поједини недостаци не могу бити уочени на техничком прегледу.

Ако вам се аутомобил и запали, имате свега 20 секунди уз напомену да пп апарат буде возачу надохват руке.

„У тих 20 секунди морамо да изађемо из аута, узмемо пп апарат, локализујемо пожар и решавати га. Све преко 20 секунди можете само на жалост да се склоните на безбедну удаљеност и гледате како ваш ауто гори и да зовете ватрогасце. Ако успете да решите у 20 секунди прво и основно је не отварати хаубу нагло, јер када дигнете хаубу доводите велику количину кисеоника у том тренутку. Хаубу отворите на први степен, активирајте пп апарат и у тој брзини будите присебни и оставите аутомобил без напајања“, каже за РТВ Иван Перчевић, руководилац ауто-сервиса.

О непредвиђеним ситуацијама, као што је пожар требало би мислити на време. Већина возача купује пп апарат да заузме место у гепеку када крене пут Грчке или других дестинација где је то обавезно за разлику од наше земље.

Када се све узме у обзир укључујући и учестале незгоде на путевима, по многима би ватрогасни апарат требало да буде део обавезне опреме у возилу и исто тако да противпожарна заштита буде саставни део обуке будућих возача.
