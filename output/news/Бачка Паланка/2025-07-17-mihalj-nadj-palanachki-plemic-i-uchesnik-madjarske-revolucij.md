---
title: "Михаљ Нађ паланачки племић и учесник Мађарске револуције"
date: 2025-07-17
category: Бачка Паланка
url: https://backapalankavesti.com/zanimljivosti/iz-istorije/mihalj-nadj-palanacki-plemic-i-ucesnik-madjarske-revolucije/
---

Рођен у Чебу (данашњем Челареву) 18. септембра 1826. године, Михаљ Нађ био је потомак мађарске племићке породице из 17. века, чији први феудални посед је било имање Кишлег (Kislég, данас Malé Lehnice у Словачкој). По занимању је био правник. По избијању Револуције 1848. године, јавља се као добровољац у 8. домобрански батаљон. У јануару 1849. године постаје каплар. Те године учествује у борбама са српским трупама у Бачкој, и достиже ранг поручника.

После пораза Мађарске револуције, враћа се на своје имање у Паланци. 1851. године жени се Маријом Клајн (Klein Mária), а након њене смрти, 1863. године жени баронесу Вилму Фојхтерслебен (Wilma Philippine Karola Feuchtersleben), са којом ће остати у браку до краја живота. Од 1867. године члан је Удружења ратних ветерана Бачке жупаније. Умро је у Бачкој Паланци (тада Немачкој Паланци) 17. новембра 1911. године.

Михаљев брат, Јожеф Нађ од Кишлега (1820-1894), био је срески судија у Паланци од 1871. до 1879. године. Члан ове породице био је и адвокат др Акош Нађ (1880-1921), за којег је 1914. године изграђена „Вила Линденшмит“ (данас Вртић „Невен“, познат и као Зелено забавиште). Након смрти др Акоша Нађа, вилу купује врбашка породица Линденшмит, по којој добија ново име.
