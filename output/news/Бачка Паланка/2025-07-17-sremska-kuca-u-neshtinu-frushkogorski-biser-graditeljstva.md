---
title: "Сремска кућа у Нештину – фрушкогорски бисер градитељства"
date: 2025-07-17
category: Бачка Паланка
url: https://backapalankavesti.com/zanimljivosti/iz-nasih-krajeva/sremska-kuca-u-nestinu-fruskogorski-biser-graditeljstva2/
---

Кућа је приземна и грађена у бондрук систему (дрвени стубови учепљени у храстове темељне греде) са испуном од плетера. Облепљена је блатом и покривена трском. Просторије у кући су мале, а у кухињи се налази отворено огњиште. Посебност представља отворени ходник-гонк са ручно резбареним храстовим стубовима. Унутрашњост куће опремљена је откупљеним покућством и аутентичним намештајем. У таванском простору налази се стилски необичан и богато украшен трем. Дрвенарија је од храстовине, а улазна врата су слагана у облику „рибље кости“. У дворишту су изграђене реплике Куће са шталом из Сусека и Куће из Черевића. У саставу објекта је и хлебна пећ са пушницом, као и амбар, пренесен на саоницама из Сусека.

Кућа је споменик културе од изузетног значаја за Републику Србију, а од 2011. године, део је развојног пројекта „Музеј на отвореном“. Откупљена је од породице Савић и данас је у власништву Покрајинског завода за заштиту споменика културе из Петроварадина.
