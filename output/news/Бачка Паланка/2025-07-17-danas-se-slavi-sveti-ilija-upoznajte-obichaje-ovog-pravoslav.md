---
title: "Данас се слави Свети Илија – Упознајте обичаје овог православног празника"
date: 2025-07-17
category: Бачка Паланка
url: https://backapalankavesti.com/zanimljivosti/obicaji/danas-se-slavi-sveti-ilija-upoznajte-obicaje-ovog-pravoslavnog-praznika/
---

Сматра се да је преласком на хришћанство, српски народ особине старог бога Перуна, који је управљао муњама и громовима, приписао Светом Илији. Због тога велики број обичаја и веровања потиче још из предхришћанског времена, а Свети Илија се још назива и “Громовник”, пише Историјски забавник.

Према народној традицији, Свети Илија се вози у ватреним колима која вуку четири коња, из чијих ноздрва избија пламен, а грмљавина је тутњава његових кола којима се вози по небу и облацима. Када на Светог Илију пуцају громови народ каже да то светац гађа ђаволе, па се не ваља крстити да се ђаво не би сакрио под крст у који гром не удара. Такође, народ каже, треба добро гледати место где гром удари јер је то знак да се ту крије нечастиви.

Свети Илија Громовник “пада” у најсушније и најтоплије доба године. Постоји прича да је управо Илија тај који одређује када и где ће падати киша, а када ће да буде суша. Због тога се и до данас у сеоским крајевима задржао обичај да се на Светог Илију никако не ради у пољу, да се не би навукао гнев светитеља. Ипак, верује се да после њега лепо полако пролази, па је из давнина остала и позната изрека: “Од Светог Илије, сунце све милије”.

Мед који се вади на Илиндан служи као лек, па ако знате неког пчелара, обавезно га данас узмите. Народ верује да мајке њиме треба да намажу децу по образима како би била здрава.

Ко је био Свети Илија?

Прослављање Светог Илије је укорењено дубоко у традицију српског народа, али и много шире. Помиње се у Талмуду, Библији и Курану. Ипак, већина мало зна о његовом правом животу.

Илија или Елаја је био израелски пророк из 9. века пре нове ере. Био је родом из Ароноба из града Тесвита. По предању, када се Илија родио, његов отац Сабах је видео око њега анђеле који га повијају огњем и хране пламеном, што је било знамење његовог пламеног карактера и силе.

Тадашњи цар Ахав, под утицајем своје жене Језавеље, беше напустио веру Мојсијеву и уместо Јехове славио туђе богове.

Пророк Илија супротставио се цару пребацивши му отпадништво и пророковао сушу и глад због слављења туђих богова. Због неправди коју је цар чинио народу и грамзивости Илија му је прорекао да ће њему и његовој жени пси лизати крв после смрти, што се и обистинило.

Верује се да Свети Илија није умро већ да се жив, пламеним кочијама, вазнео на небо, па се та сцена слика на празничким илинданским иконама. Он ће, према предању, једног дана, бити претеча другог Христовог доласка.
