---
title: "Шта да урадите када вам из Поште стигне сумњива порука о пријему пакета"
date: 2025-07-17
category: Бачка Паланка
url: https://backapalankavesti.com/info/srbija/sta-da-uradite-kada-vam-iz-poste-stigne-sumnjiva-poruka-o-prijemu-paketa/
---

РТС преноси савете шта све може да буде сумњиво и код порука које вам наводно стижу са проверених адреса. Пошта Србије: „Ваш пакет је стигао на складиште и не може бити достављен због непотпуне информације о адреси. Молим вас, потврдите вашу адресу на следећем линку“. У последње време грађани често добијају овакву поруку. Из Поште Србије кажу од корисника никада неће на овај начин тражити додатне податке.

Бојана Николић, директорка функције услуга у „Пошти Србије“ за РТС каже да Пошта обавештава све кориснике да на такве поруке не наседају, да их бришу, да их не отварају и да не комуницирају са неким ко није званична Поштина страница, односно ако су пошиљаоци из неких других земаља.

„Ми наше кориснике најчешће обавештавамо да су им приспеле пошиљке, да остављамо контакт телефон курира, односно поштара који ће ту пошиљку донети“, рекла је Николићева.

Лука Милинковић, стручњак за информациону безбедност испричао је да му је колега с посла рекао да му је стигла порука и умало да плати. „Познајем ИТ, али ми је било чудно зашто у еврима и чудан ми је био линк, али сам ја баш чекао пакет који је каснио. И особа која је стручна је помислила на то, али је ипак приметила ове друге сигнале и схватила да се ради о превари“, наводи он.

На званичном сајту Поште Србије могу се видети најчешћи примери таквих превара, са детаљним упутствима како да их препознате и заштитите се. Од корисника се углавном тражи да плати одређене трошкове. Када кликнете на линк у поруци отвара се интернет страница на којој се од корисника тражи да у одговарајућа поља унесе број своје банковне картице.

С обзиром на то да овакве поруке грађанима стижу готово читаве године, а не само уочи новогодишњих празника када већина очекује неки пакет, Пошта Србије направила је апликацију преко које од сада свако ко очекује пошиљку може да прати докле је стигла. Апликацију је до сада преузело 30.000 грађана.

„Нова мобилна апликација која је потпуно бесплатна коју грађани могу и са ИОС платформе и са Андроид платформе да скину, даје већу безбедност и сигурност корисницима јер ће у будућности практично све те поруке пристизати путем мобилне апликације, путем нотификације да им је пошиљка пристигла и да практично тај сегмент преварних радњи избегнемо“, каже Николићева.

Позивање на хитност, правописне грешке, чест су знак да је реч о превари, а стручњаци упозоравају да посебно треба обратити пажњу на садржај линка у поруци. „Грађани прво треба да размисле да ли су стварно нешто наручили од Поште, ако јесу да онда провере преко званично апликације Поште, или преко званичног сајта Поште о чему се тачно ради, докле је стигао пакет с једне стране. С друге стране, да виде тај линк, ако је случајан распоред карактер и не налази се име Поште у њему, да не обраћају уопште пажњу и не кликћу“, рекао је Милинковић.

Мета овакве преваре могу бити сви корисници мобилне телефоније. Сајбер криминалци до бројева долазе најчешће тако што хакују податке одређене компаније. Уколико вам стигне имејл са сумњивим садржајем, обришите га.

Ако сте случајно отворили линк, или додатак, о томе обавестите своју банку, а затим пријавите Тужилаштву или одељењу МУП-а за високотехнолошки криминал, кажу стручњаци.
