---
title: "Плазма кекс међу фалсификованом робом"
date: 2025-07-10
category: Бачка Паланка
url: https://backapalankavesti.com/hronika/plazma-keks-medju-falsifikovanom-robom/
---

То је откривено у акцији усмереној ка сузбијању пласирања фалсификованих производа на српско тржиште, изјавио је данас министар трговине Томислав Момировић.

Момировић је рекао да је на тај начин спречена употреба кривотворених производа и избегнута потенцијална опасност по здравље грађана.

Он је рекао да је у акцији са припадницима МУП и Основног тужилаштва из Новог Сада обављен инспекцијски надзор на више локалитета у Новом Саду и Београду и одузета велика количина кривотворених производа.

„Међу тим производима је 2.021 кондиторски производ, 205 производа кућне хемије међу којима су детерџенти за судове, детерџенти за веш и средства за личну хигијену, преко 11.000 амбалажа за кондиторске производе и кућну хемију, 26 буради од по 120 литара сировина за прављење течног детерџента за судове и веш, огроман број декларација, налепница и бар кодова припремљених за лепљење на амбалажу и стављање у промет“, рекао је Момировић.

Момировић је додао да је у току инспекцијски надзор у Београду који се односи на контролу штампарије која је правила амбалаже за кривотворене кондиторске производе, при чему су припадници МУП одузели лаптоп, рачунар и мобилни телефон.

„Сва роба је била намењена даљој продаји на пијацама, а иза свега је стајала добро организована група са подручја Новог Сада“, рекао је Момировић.
