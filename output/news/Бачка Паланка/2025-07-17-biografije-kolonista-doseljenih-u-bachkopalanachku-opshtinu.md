---
title: "Биографије колониста досељених у бачкопаланачку општину"
date: 2025-07-17
category: Бачка Паланка
url: https://backapalankavesti.com/zanimljivosti/biografije-kolonista-doseljenih-u-backopalanacku-opstinu/
---

Биографије неких од досељених колониста:

Никола и Милка Јанић пореклом су из села Броћанца крај Никшића (Црна Гора). Првом аграрном реформом и колонизацијом из 1921. године насељени су на простор Косова и Метохије, одакле се након распада Краљевине Југославије 1941. године пресељавају у Централну Србију. Новом аграрном реформом и колонизацијом 1945. године колонизовани су у Нову Гајдобу.

Милан и Марија Поповић са синовима Мићом и Иваном и ћеркама Милком, Анком, Миком и Стојом колонизовани су из села Коморана у Нову Гајдобру 1946. године.

Благоје Црногорац заједно са својом породицом доселио се у Нову Гајдобру 1945. године из херцеговачког села Казанци у околини Гацка. Током Првог светског рата пребегао је из аустроугарске у српску војску, којој се прикључио као добровољац.

Неђо Малиновић у дошао је у Обровац у новембру 1945. године из Шипова. Заједно са Неђом у Обровац стигли су његова браћа Драгољуб и Душан и сестра Милка.

Брат и сестра Бранко и Даринка Кнежевић у Нову Паланку колонизовани су 1946. године из села Очигрија. Бранко је током рата био активни учесник НОБ-а достижући чин мајора ЈА, касније ЈНА.

Милан Мирковић рођен 25. новембра 1928. године у Босанском Петровцу. Колонизован је уочи Божића 1946. године у Чиб заједно са оцем Душаном, сестром Десом и тетком Милком. Током служења двогодишњег војног рока, Милан звршава битољску школу за резервне официре. По повратку у Чиб најпре је радио као тракториста, потом као матичар у месној канцеларији Челарево, док од 1970-их па све до пензије почетком 1990-их ради као референт продаје у „Ужарији “ у Челареву.

Драгица Лукић рођена је у селу Буковац, у околини Босанског Петровца, 15. новембра 1930. године. Колонизована је у Чиб око Божића 1946. године заједно са браћом Војиславом, Милорадом и Босиславом и сестрама Милосавом, Смиљом и Дреном. Удала се за Милана Мирковића. Након удаје неколико година је радила у задрузи и „Ужарији“ у Челареву.
