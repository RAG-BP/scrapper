---
title: "Чаробни обичаји уочи Ивањдана"
date: 2025-07-07
category: Бачка Паланка
url: https://backapalankavesti.com/zanimljivosti/iz-nasih-krajeva/carobni-obicaji-uoci-ivanjdana/
---

У многим нашим крајевима, ноћ уочи Ивањдана девојке пале ивандањске ватре, беру цвеће и траве, певају и плету венце.

Девојке су палиле с вечери живу ватру или крес, а с венцима ивандањског цвећа целу ноћ су играле и певале. Верује се да девојке ноћ уочи Ивањдана треба да оду на ливаде, упале ватру и беру цвеће и травке од којих ће уплести венац. Док то чине, треба да певају песме:

“Ја посејо лан, баш на Ивандан, карала ме, карала Иванова мајка“ или „Иванско цвеће, петровско, зеченим пољем цветало; Иван је цвеће набрао, мајци у крило метао, а мајка с крила на земљу“.

У рану зору су се разилазиле, а свака је носила угарак из ватре, а исплетен венац би стављала на врх капије. Све се то ради у шали па је девојачки смех и цика оџвањао у ноћи. Постоји и веровање да ове ноћи треба хватати свице и носити кући.

Веровали или не у ове ствари, треба да знате да се сматра да ноћ уочи Ивањдана има необично јаку моћ, нарочито исцелитељску, која са првим зрацима излазећег Сунца нестане.
