---
title: "Данас је Бадњи дан – последњи дан поста и весник најрадоснијег празника"
date: 2025-07-21
category: Бачка Паланка
url: https://backapalankavesti.com/info/srbija/danas-je-badnji-dan-poslednji-dan-posta-i-vesnik-najradosnijeg-praznika/
---

Са бадњаком, верници у кућу уносе срећу, здравље и напредак. Бадњи дан назив је добио по бадњаку који се овог дана сече и уноси у кућу.

У селима у рану зору одлази се у шуму по, најчешће, младо храстово дрво, а у градовима се бадњак купује на пијацама.

На овај дан припрема се и божићна печеница, месе колачи и торте, и све се припрема за празничну трпезу. Увече, бадњак се заједно са сламом и печеницом, уноси у кућу. Сламом се посипа под, чиме се дом претвара у витлејемску пећину у којој је рођен Христос.

Бадњак представља дрво које су пастири донели и које је Јосиф наложио у хладној ноћи. У сеоским кућама слама на поду лежи три дана, у градовима ова симболика сведена је на руковет сламе.

Бадњак се, уз низ ритуалних радњи које треба да обезбеде здравље и напредак целе куће и породице, одмах ложи, у градовима прегори тек по који лист, и вечера може да почне.

Многи овај дан проводе у строгом посту, али најчешће су на трпези пасуљ и риба. На Бадње вече посвађани треба да се помире. Не спава се, већ дочекује тренутак Рођења Христовог. Бадња ноћ је ноћ мира и ишчекујуће радости.
