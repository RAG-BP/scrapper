---
title: "Данас је светски дан превремено рођене деце"
date: 2025-07-17
category: Бачка Паланка
url: https://backapalankavesti.com/info/srbija/danas-je-svetski-dan-prevremeno-rodjene-dece/
---

Љубичаста боја је изабрана као симбол обележавања овог дана, јер је то боја која осветљава инкубаторе у којима бораве преверемено рођана деца.

Најмање бебе највећи су хероји, оне превремено рођене које нађу пут до живота, које почињу да се боре са првим удахом по доласку на свет. Рођене су са 700, 800 грама, па и мање и стају на мајчин длан. Велике као флашица воде. Оне су већи борци од свих нас, а данас је њихов дан.

Статистика говори да се сваке године у свету роди око 15 милиона превремено рођених беба, а један милион, нажалост, не преживи. У Србији се превремено годишње роди око 4.000 деце.

Институт за неонатологију навео је да годишње збрињава око 25 одсто од укупног броја превремено рођене деце у нашој земљи, као и више од 50 одсто беба са порођајном телесном масом испод 1.500 грама. Превремени порођај је сваки порођај пре више навршене 37. недеље трудноће, а поред свих напора и развоја медицине, доња граница преживљавања бебе је око 23. недеље трудноће.

Превремено рођеној деци дају се штрикане хоботнице, јер их њихови пипци подсећају на пупчану врпцу, а чарапице и капице се штрикају за бебице јер служе да их утопле, пошто је њима терморегулација јако слаба, па им служи да не упадну у хипотермију.
