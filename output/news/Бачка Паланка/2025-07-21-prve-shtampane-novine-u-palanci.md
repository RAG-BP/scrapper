---
title: "Прве штампане новине у Паланци"
date: 2025-07-21
category: Бачка Паланка
url: https://backapalankavesti.com/zanimljivosti/iz-istorije/prve-stampane-novine-u-palanci/
---

Захваљујући господину Јакши Штетину, дошао сам у посед новина „Паланкаер Хеиматбриеф“ које издаје Удружење Паланачких Немаца из Улма и у којем су објављени текстови из првих паланачких новина, стари 120 година.

Текстови који следе објављени су у тринаестом броју „Недељника“, 29. марта 1891.

Подсетник за гласаче

Следеће године ће бити одржани избори за Скупштину широм државе*. Право гласа имају они грађани који су до 15. априла 1891. године испунили своје пореске обавезе. Ми, стога, позивамо оне који желе да остваре ово најугледније грађанско право да испуне своје пореске обавезе на време, не би ли били лишени права гласа.
*Мисли се на изборе за Угарску скупштину 1892. године.

Самоубиство

Сензационалан инцидент догодио се у иначе мирном селу Обровцу 22. дана овог месеца. Г. Михале Кленец, један од богатих и угледних чланова наше заједнице је, пошто је био без деце, пре скоро 15 година усвојио двогодишњу ћерку своје рођене сестре. 22. овог месеца, док су укућани били у цркви, обесила се ова сада већ седамнаестогодишња лепа девојка у свом дому. Док људи нису сазнали шта је урадила, већ је било прекасно и доктор који је позван, др Кон, могао је само да констатује смрт. Узрок овог очајничког чина остао је непознат.

Смртни случај

Угледни трговац, г. Леополд Тифенбах из Обровца погођен је великом трагедијом. 22. овог месеца, наиме, његова прва жена умрла је у тридесетој години живота, након мање од седам година брака. Три доктора, г. др У. Кон, др Лебл и др Зомер позвани су да лече пацијенткињу и учинили су све што су могли да је спасу од смрти, али узалуд, јер је горепоменутог дана она преминула након велике патње кроз коју је прошла и њен погреб је изазвао велико интересовање међу нашим људима 23. овог месеца.

Жупанијски фондови

Укупни Жупанијски фонд Угарске износи 18,486.817 фл. 90. кр. од чега фондови Торонталске жупаније стоје на првом месту и све укупно износе 4,778.325 фл.

Чедоморство

У локалном Окружном суду пријављен је злочин. Послата комисија се на лицу места уверила да је 19-огодишња неудата Ерса Ђурковић из Старе Паланке пре око пет недеља своје ванбрачно дете задавила и закопала у врту. Тело је пронађено јер је пупчана врпца вирила из земље на месту где је дете закопано. Нехумана мајка која је са жаљењем признала свој злочин сада је у притвору и чека је тужба.

Ватрогасна друштва

Као што смо чули, време је да се дела, и да се удахне живот мртвом слову цењене државне уредбе. Свака општина је дужна да оснује ватрогасно друштво и да, у случају да не нађе довољно добровољаца, оснује плаћено општинско ватрогасно друштво. Да би се ово избегло, покренута је акција у Општинском већу да се оснује добровољно друштво и акција ће се наставити свуда где господа нотароши, судије, учитељи и свештеници буду топло прихватали позив и тако постављали добар пример.
