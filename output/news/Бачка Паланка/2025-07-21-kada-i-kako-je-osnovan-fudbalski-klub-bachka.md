---
title: "Када и како је основан Фудбалски клуб „Бачка“"
date: 2025-07-21
category: Бачка Паланка
url: https://backapalankavesti.com/zanimljivosti/iz-istorije/kada-i-kako-je-osnovan-fudbalski-klub-backa/
---

Ако погледате званичну страницу клуба, подаци о историјату клуба не постоје. На сајту Општинског фудбалског савеза Бачка Паланка (ОФС БП), стоји да је клуб под именом ФК Бачка почео да се такмичи 1948. године. Тачно. Међутим, да ли је то заиста година када је клуб и основан? Е то је већ друго питање, много компликованије и комплексније. Ова прича има за циљ да покуша да да одговоре на нека питања око оснивања клуба и да сви заједно дођемо до тачног податка и тачног датума оснивања ФК Бачка.

Први фудбалски клуб у Бачкој Паланци звао се Паланачки спортски клуб (Palankaer Athleten Club) или скраћено ФК ПАК (FC PAC). Клуб су основала браћа Червењи, пореклом Словаци, 1920. године заједно са швапским становништвом са којима је њихова богата породица имала веома блиске контакте. У историјским изворима помињу се имена још три клуба која су основана у Бачкој Паланци између два Светска рата. Први је био ФК ПСК (Паланачки спортски клуб), који су основали Немци насељени у Бачкој Паланци, а други је био ФК СЛОГА у којем су играли заједно Срби, Немци и понеки Мађар и Јевреј. Међутим, нас овде највише занима трећи клуб који је основан између два Светска рата, а који је на оснивању добио име – ФК Студент.

ФК Студент су основали млади становници Старе Паланке, претежно студенти из Бачке Паланке, две године пре почетка Другог светског рата. Клуб је врло брзо променио име у ФК Југославија по угледу на један од тада најпопуларнијих и најбољих српских клубова у држави. По избијању рата 1941. године и распада Југославије, овај клуб мења име у ФК Омладинац. Током рата фудбалери из Старе Паланке ће за своје потребе направити и свој терен у Калошу. Овај клуб је међу мештанима био веома популаран и свака утакмица коју су играли у Калошу је била веома посећена. Крајем рата клуб поново мења име. Овај пут у ФК Бачка. Дакле, тада се први пут употребљава данашње име клуба.

После ослобођења Бачке Паланке клуб поново мења име и постаје ФК Јединство 8. марта 1945. године. Две године се такмичи под тим именом, а затим 4. августа 1947. године добија име ФК Торпедо. Коначно 31. јула 1948. године клубу се враћа ранији назив ФК Бачка. Овај датум се данас води као званични датум оснивања ФК Бачка.

Данас се с правом питамо зашто је усвојено мишљење да је клуб основан 1948. године када се из овога кратког увода јасно може закључити да је он део континуитета још од оснивања ФК Студент? За то могу да буду крива два разлога – један је политички, а други је приватни. Овај пут задржаћемо се на политичким разлозима.

У време када је 31. јула 1948. године име ФК Торпедо промењено у ФК Бачка контролу над функционисањем друштвеног и спортског живота нове државе, па тако и спортских клубова на територији општине Бачке Паланке, преузела је Комунистичка партија Југославије. Чланови управе који су 31. јула 1948. године променили име клуба у ФК Бачка били су чланови ове партије и остаје нејасно зашто се континуитет од оснивања ФК Студент до тадашње промене имена у ФК Бачка није до сада признавало као историјат клуба. Ниједно име које је фудбалски клуб Бачка претходно носио не коси са основним идејама комунизма и Комунистичке партије, него управо супротно. Кренимо редом.

Прво име клуба ФК Студент није се косило са идејама Комунистичке партије зато што су студенти били носиоци комунистичких идеја у старој Југославији. То наравно, не искључује могућност да су студенти подржавали краљевску породицу Карађорђевића, на чега може да нас упути и мењање имена клуба наредне године у ФК Југославија, али није ни нужно да је то тако, јер су и комунисти тежили истом имену државе.

Распадом Југославије током рата клуб мења име у Омладинац што опет није у супротности са комунистичким идејама. На све то, клуб крајем рата мења име у ФК Бачка?! Овај податак је можда и кључан за признавање континуитета у функционисању клуба од оснивања ФК Студент до 1948. године и коначне промене у ФК Бачка. Ни име ФК Јединство које клуб добија марта 1945. године није било спорно, јер сви знамо да је то једна од основних идеја комунизма. Уосталом и једна од фабрика у Бачкој Паланци дуго је носила то име. Остаје још име ФК Торпедо које је клуб носио од 4. августа 1947. године. Клуб под тим именом постоји у Москви, у јужном делу града, и у то време је био један од најпопуларнијих у Совјетском савезу што је можда утицало да и клуб из нашег града добије то име. С обзиром да је име Торпедо повезано са тадашњим Совјетским Савезом јасно је зашто клуб поново мења своје име 31. јула у ФК Бачка.

Наиме, ова промена долази тачно месец дана после почетка сукоба између Тита и Стаљина, а тада је све што име везе са Совјетским Савезом морало да се одстрани из јавног живота па тако и име једног фудбалског клуба. Е баш то враћање имена ФК Бачка говори да су и чланови скупштине и управе клуба 1948. године добро знали да је клуб раније носио то име што директно показује признавање континуитета ранијих имена клуба. Зашто тај континуитет, бар за сада, нико није признао, заиста немамо одговор. Можда је то због оног другог разлога о којем овог пута нећемо расправљати.

Континуитет имена клуба од ФК Студент до ФК Бачка показују и табеле тадашњих фудбалских првенстава. У њима можемо да видимо да клуб из Бачке Паланке постоји у континуитету од првих организованих фудбалских првенстава после Другог Светског рата.

Међутим, клуб није почињао од најмање лиге када би се угасио или променио име, као што је то случај данас, него би настављао да се такмичи сходно постигнутом резултату из претходне сезоне. Некад је ишао ранг доле, а некад ранг горе и баш те промене су јасан показатељ да имамо случај у којем се види да је то исти клуб из Бачке Паланке само са различитим именима.

Као пример наводимо првенство Народне Републике Србије за 1946/1947 годину (I група) у којем ФК Јединство из Бачке Паланке заузима последње место и испада у нижи ранг, али се у сезони 1947/1948. године појављује тим из Бачке Паланке под именом ФК Торпедо који осваја прво место у првенству Војводине (В група) и обезбеђује повратак у виши ранг. Клуб се наредне године такмичи у зонском првенству Народне Републике Србије за 1948/1949 годину, али овај пут под именом ФК Бачка из Бачке Паланке. Ово је јасан показатељ да се ради о истом клубу различитог имена.

ФК Бачка још једном у својој историји, 2010. године, незнатно мења име клуба и наставља да се такмичи под именом ОФК Бачка. Надамо се да ће се у блиској будућности нека од управа садашњег клуба одлучити да отвори ово питање и размотри могућност да се за годину оснивања клуба призна 1939, а не 1948. година.

Од ФК Студент до ФК Бачка:

1939. – ФК Студент
1940. – ФК Југославија
1941. – ФК Омладинац
1944. – ФК Бачка
1945. (8. март) – ФК Јединство
1947. (4. август) – ФК Торпедо
1948. (31. јула) – ФК Бачка
