---
title: "Зашто, како и када (не)оставити лишће испод дрвета?"
date: 2025-07-17
category: Бачка Паланка
url: https://backapalankavesti.com/zanimljivosti/zivot/zasto-kako-i-kada-neostaviti-lisce-ispod-drveta/
---

Ради се о једноставном, јефтином и свима доступном материјалу који позитивно утиче на дрвеће, воћна стабла, биоразноликост и земљиште. С друге стране, у њему се крије опасност. Све зависи од ситуације на терену која се мења из године у годину.

Много је разлога да оставите опало лишће. Пре свега то је природан циклус који можете видети у шуми. Тако се рециклирају биљна хранива, а истовремено се штити корен и подножје стабла током хладних зимских дана.

У процесу труљења, биљна хранива се ослобађају и побољшавају карактеристике земљишта испод крошње. То је јефтин начин да ојачате имунитет дрвећа и смањите употребу ђубрива.

Овакав малч је дом за многе животиње, првенствено инсекте, од којих су многи корисни. Осим тога, многи од њих презимљавају у плитком површинском слоју земљишта, а малч им је додатни слој заштите.

У неким случајевима потребно је све испод дрвећа уклонити, јер може нанети штету. Опало лишће јесте вредан биолошки материјал, али његово деловање зависи од тренутне ситуације.

Пре свега биљни остаци не смеју да имају знакове болести. Веома често су извор инфекције за следећу годину. Заражени листови, опали и мумифицирани плодови се морају уклонити, однети што даље. У супротном, на пролеће долази до размножавања патогена који се уз кишу и ветар шири на здрава стабла.

Поред корисних инсеката, осица и матица бумбара, у малчу презимљавају штеточине. Уклањањем можемо смањити бројност многих штетних инсеката. Такође, већи је напад глодара и пужева на малчираном подручју.

Осим испод крошње, потребно је током јесени обавити санитарну резидбу. Уклањају се све заражене и сломљене гране и мумифицирани плодови. Гране од резидбе изнети из воћњака или дворишта, јер и оне могу постати извор заразе. Често их насељавају лишајеви, гљивице, разни инсекти због чега постану претња здравим стаблима.
