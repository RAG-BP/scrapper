---
title: "Како се некад поштовала слава"
date: 2025-07-10
category: Бачка Паланка
url: https://backapalankavesti.com/zanimljivosti/iz-nasih-krajeva/kako-se-nekad-postovala-slava/
---

Домаћини који славе славу називају се свечари. Кад гости долазе свечарима у кућу обично говоре: “Добар дан и честито ти свето! Славио га много година у здрављу и весељу!” Или: “Помози Бог, срећна вам слава!” Пријатељи из других села (дакле они који су удаљени) требало је да на славу дођу и непозвани.

Међутим, треба истаћи да тога дана куће домаћина – свечара нису биле само гостољубиви домови спремни за гошћење рођака и пријатеља – него су и постајале домови молитве, претварале се у цркве Божије, у којима је домаћин са породицом приносио молитве захвалности Богу и своме светитељу за дотадашње дарове и молбу да их све и убудуће прати благослов Господа, здравље, срећа и свако добро у животу и раду.

Њихов дом био је тога дана отворен за путнике и намернике, а сиромашни и невољни били су потпомагани већ према могућностима домаћина. Славило се како се могло, чак били и најсиромашнији, своју славу би прославили – помињући тога дана у молитви свога светог заштитника.

У време вековног робовања, дани славе били су тренуци препорода, који су уливали нову снагу и охрабрење. У прослављању славе, српски народ је црпео снагу да може издржати све патње кроз које је пролазио и дочекати дан слободе. Умирала су поколења не дочекавши слободу, али су на самртном часу остављала завет својима потомцима: Да љубе, чувају и јачају своју православну српску веру, да поштују њене светиње, да прослављају крсно име – своју славу – јер ће само вера моћи да снажи вољу за животом, и сачувати народност – име српско.

Ни на бојишту уочи саме битке, честити Кнез Косовски није заборавио да слави своју славу. И много векова после Косова, српски војници славили су своје славе у влажним рововима, чак и усред љуте борбе.

Многи и данас прослављају успомену на свога светитеља исто онако као што су и њихови стари чинили. Ни данас не заборављају заштитника свога дома. Славе га онако како су у могућности да славе, показујући да су прави синови своје вере и Српске цркве, а достојни потомци својих дичних предака.
