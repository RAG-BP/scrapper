---
title: "Јелена Којић на челу „Комуналпројекта“, Бозало: „Све је већ било договорено“"
date: 2025-07-21
category: Инфо
url: https://backapalankavesti.com/info/opstinske-vesti/jelena-kojic-na-mestu-direktora-komunalprojekta-bozalo/
---

Своје незадовољство поводом начина сазивања седнице и поступања власти, одборник опозиције Немања Васиљевић изнео је и на друштвеним мрежама, оптужујући власт да хитну процедуру користи искључиво за постављање својих кадрова, док се одлуке од јавног интереса одлажу у недоглед.

Једна од главних тачака била је доношење Решења о утврђивању престанка мандата досадашњем директору ЈКП „Комуналпројект“ Александру Ерцегу због поднете оставке шест месеци након именовања, као и постављање новог вршиоца дужности. За ту функцију именована је Јелена Којић, дугогодишња радница овог јавног предузећа и донедавно извршна директорка.

– Александар Ерцег је био добар директор, али верујем да ће Јелена бити још боља. Познаје све процесе, људе и правила рада. Јелена је више од десет година запослена у „Комуналпројекту“, добро познаје систематизацију, запослене и функционисање предузећа, те верујемо да ће својим радом унапредити рад установе, рекао је за говорницом одборник Бошко Мичић, члан Српске Напредне странке.

Са друге стране, опозициони одборник Српске радикалне странке и бивши председник општине, Драган Бозало, критиковао је начин на који је сазвана седница и целокупан поступак:

– Причало се још раније о оставци Александра Ерцега. Када сам ја то поменуо, рекли су да лажем. Знали смо за његову оставку и ми и медији и пре него што је стигла у званичну процедуру. Чекало се месец дана да она из ЈКП стигне у општину, а онда нас зовете по хитном поступку, 24 сата пре седнице. То само говори какав је однос власти према одборницима – рекао је Бозало.

Бозало је поставио и питање трајања в.д. стања: „Јелена Којић је била ту и за време Јарића, Богуновића, Ане Жигмунд, Божовића, Мијатовића, Шкрбића и Ерцега. Значи, познаје ситуацију, али није ми јасно зашто се опет поставља в.д. и колико ће то стање трајати? Ако већ имате кандидата, зашто не распишете конкурс за избор директора? Да ли ико може да гарантујте да ће Јелена Којић бити директор? Кажем СНС-у опет, требало би да промените коалиционе партнере, а надам се да ће ово в.д. стање кратко трајати.“

Уз све што је већ речено о 13. седници Скупштине општине Бачка Паланка, вредно је напоменути и реакцију одборника опозиције Немање Васиљевића, који је поводом начина сазивања и одржавања седнице изнео оштру критику на својим друштвеним мрежама.

На Инстаграм сторију, Васиљевић је навео: „Одржана је седница Скупштине општине Бачке Паланке по хитном поступку. Власт по хитном поступку решава само постављење својих кадрова, док све остале одлуке које се тичу грађана могу да чекају у недоглед. Ми смо као опозициони одборници на претходним седницама причали и о Комуналпројекту и о Туристичкој. На данашњој седници нисмо учествовали јер нисмо желели учествовати у оваквој још једној грубој злоупотреби Пословника. Власт изгледа жури јер им се ближи крај пута!“

Овом објавом Васиљевић је изразио незадовољство због начина на који се, како тврди, користи хитни поступак искључиво за кадровска питања, док се теме од јавног интереса одлажу.

Скупштина је такође усвојила Решење о престанку вршиоца дужности директора Туристичке организације Општине Бачка Паланка Јелене Рајовић. За нову директорку поново је именована Милица Стоисављевић, која је већ раније обављала ову функцију.
