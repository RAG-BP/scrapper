---
title: "Одржан трећи збор грађана МЗ „Стари град"
date: 2025-07-07
category: Инфо
url: https://backapalankavesti.com/info/politika/odrzan-treci-zbor-gradjana-mz-stari-grad/
---

На овом збору грађани су разматрали и усвојили коначну листу кандидата за чланове Савета МЗ „Стари град“ за предстојеће изборе. За изборну јединицу 19, кандидати ће бити утврђени накнадно, на неком од наредних зборова.

Покренута је и дискусија о техничким и правним аспектима изборног процеса у месним заједницама. Грађани су изразили интересовање за начин бројања гласова, валидност избора уколико има више кандидата по једном бирачком месту, као и потребу за бољим упознавањем са правима гласача. У том контексту, договорено је да се за следећи збор поднесе захтев за проверу бирачког списка, утврђивање тачног броја домаћинстава и читање Статута Месне заједнице. Такође, најављено је подношење захтева за опозив постојећих чланова Савета.

Издвојене су акције уређења простора у околини вртића и дечијих игралишта, као и потреба за систематским чишћењем јавних површина. Предложено је постављање штандова за директан разговор са мештанима, штампање мајица са логом МЗ, као и редовно информисање јавности о активностима путем локалних медија. Посебна пажња посвећена је иницијативи да се општини упути захтев за постављање саобраћајних знакова који би забранили пролазак теретних возила кроз одређене улице у Старом граду.

Закључено је да ће се све будуће акције и предлози делити путем „Вибер“ заједнице, као и да ће се преко истог канала формулисати дневни ред за наредни збор. Донета је одлука да се следећи збор грађана одржи у уторак, 3. јуна 2025. године, са почетком у 19 часова.
