---
title: "Одржан пети збор грађана „Стари град“"
date: 2025-07-10
category: Инфо
url: https://backapalankavesti.com/info/politika/odrzan-peti-zbor-gradjana-stari-grad/
---

Скупу је присуствовало 31 грађанин и три госта, a збор је трајао од непуна два сата часова уз уводну реч модераторке Браниславе Татић, која је подсетила на правила учешћа у раду и позвала присутне на заједништво и активно учешће.

Усвојен је дневни ред који је обухватио осам тачака, а сваки предлог добио је једногласну подршку присутних. На самом почетку одата је пошта недавно преминулом грађанину Тодору Чулићу Тоши уз минут ћутања и предлог да се његов лого користи као симбол грађанског окупљања.

Предложена су и изгласана лица која ће у наредном периоду бити задужена за пријаву наредних зборова и коришћење сале. У оквиру треће тачке, грађани су прикупили 25.100 динара и 10 евра, од чега је део средстава већ утрошен за сахрану и читуљу Тодору Чулићу.

У оквиру припрема за обележавање Дана МЗ „Стари град“ 7. јула, договорено је постављање штанда масовнији скуп у 17 часова и уручење поклона породици преминулог суграђанина.

Посебна пажња посвећена је притиску на локалну самоуправу да распише изборе за савет месне заједнице. Предложене су активности као што су прикупљање потписа, заказивање заједничког збора свих месних заједница и израда плаката.

Такође, предложено је и позивање представника организације ЦРТА ради едукације грађана о изборним процедурама и надзору изборног процеса. Предлог је добио једногласну подршку. Грађани ће индивидуално преузимати и делити флајере по својим улицама како би се информисаност и учешће у наредним зборовима повећали.

Као додатак организовању и учешћу грађана, у суботу 21. јуна мештани МЗ „Стари град“ организовали су акцију кошења траве у непосредној близини Градског гробља.
