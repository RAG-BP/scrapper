---
title: "Стиже 31. ФЕП!"
date: 2025-07-17
category: Инфо
url: https://backapalankavesti.com/kultura/pozoriste/stize-31-fep/
---

На конкурс 31. ФЕП-а пристигло је рекордних више од 100 пријава из више од 40 различитих земаља света, а током процеса селекције издвојило се 10 представа које испуњавају критеријуме овогодишњег конкурса.

„Осим представа из Србије, у селекцији 31. ФЕП-а налазе се и представе из: Пољске, Словеније, Француске, Италије, Чешке и Ирана. И ове године кроз селекцију негујемо и афирмишемо разноликост и храбре искораке по питању форме, па се тако у овогодишњој селекцији нашло чак пет представа које користе савремене форме луткарства на различите начине, затим половина представа из селекције се бави темом природе или се изводи напољу, а по први пут ћемо на ФЕП-у имати једну интерактивну позоришну инсталацију, такође на отвореном”, објашњава Миља Мазарак Маринков, испред уметничког одбора овогодишњег Фестивала.

У такмичарској селекцији 31. ФЕП-а гледаћемо представе: БЛУП? – насталу као копродукција Института Кускус и Цанкаревог дома из Словеније и Театра Ал квадро из Италије, затим представу МОЈ РЕП И ЈА, Колектива Холобионт и Фондације Перформат из Пољске, те представу РЕКА у извођењу Студиа Дамуза из Чешке, из исте земље долази нам и представа ЧАКВАЈА, Студија Дамуза, а ту је и представа АРХИПЕЛАГ, театра Телајо из Италије, као и представа АШИК ЖЕЛИ ДА ТИ ИСПРИЧА ПРИЧУ, Хођата  Зеиналија из Ирана, затим представа СЕКС ЗА ПОЧЕТНИКЕ, Позоришта младих из Новог Сада, те представа БУБА, Луткарског позоришта из Марибора, ТИ СИ МОЈА СЕСТРА, СЕКО, трупе „Ин витро“ из Француске, али и представа КАКО ЈЕ ЦРВЕНКАПА ПРЕЖИВЕЛА ВУКА ПО ДРУГИ ПУТ, групе „Хајде да…“ из Београда.

“Још једна специфичност овогодишње селекције јесте, да је већина представа интерактивног карактера, од којих једна представља прави пример инклузивног позоришта, што је такође новина не само на ФЕП-у већ и шире“, додатно објашњава Миља Мазарак Маринков.

Цео разнолик програм ове године стао је под слоган „Кућицо драга, слободо моја“, уз идеју да Фестивал, чији је пут био је сталан раст, развој, сазревање и ослобађање, данас чине људи који су, баш попут јежа из „Јежеве кућице“, којег Фестивал цитира, данас спремни да бране свој Фестивал и традицију коју он из године у годину негује.

„У 2025. години обележава се 110 година од рођења Бранка Ћопића, једног од најважнијих писаца за децу у српској и југословенској књижевности. Како је управо тема патриотизма била једна од доминантних у његовом књижевном опусу, решили смо да у новонасталим околностима у нашој земљи у којима се питање идентитета и разумевања нових генерација чини као кључно питање за излазак из политичке кризе, преиспитамо патриотизам и све његове форме.  Осим на националном и светском нивоу ова тема значајна је за нас и на локалном, јер и после три деценије ФЕП и даље нема своју кућу, простор за децу и младе, позориште… Док ФЕП формира идентитет овог града и представља пример локалпатриотизма, бива маргинализован, кажњаван, занемарен, саботиран… Зато, хајде да на 31.ФЕП-у разговарамо о патриотизму и његов правим и лажним облицима“, поручује директорка Фестивала, Соња Петровић.

31. Фестивал еколошког позоришта за децу и младе, добио је подршку Уједињених Нација за Развој (УНДП-а), Општине Бачка Паланка, као и швајцарске владе, у оквиру пројекта „Култура за демократију“, који спороводи Хартефакт фонд. Представе су реализоване уз помоћ Француског института у Паризу кроз програм La Collection и регионалног програма за извођачке уметности Театроскоп, као и уз подршку Пољског института и Италијанског института за културу у Београду. Генерални спонзор фестивала је компанија INCANTO INDUSTRIES DOO.

И ове године, у оквиру програма Фестивала, очекује се поворка бицикала, радионице, трибине, уз редован позоришни програм. Такође, и ове године улазнице ће бити могуће набавити у замену за рециклажни отпад, док претпродаја карата почиње 11. августа.

Све информације о овогодишњем програму, представама, радионицама и конкурсима могу се пронаћи на друштвеним мрежама, фестивалској апликацији и сајту Фестивала.
