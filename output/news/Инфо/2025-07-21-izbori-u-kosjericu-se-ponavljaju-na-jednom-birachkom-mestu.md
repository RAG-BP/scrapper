---
title: "Избори у Косјерићу се понављају на једном бирачком месту"
date: 2025-07-21
category: Инфо
url: https://backapalankavesti.com/info/srbija/izbori-u-kosjericu-se-ponavljaju-na-jednom-birackom-mestu/
---

Владајућа коалиција СНС-СПС је 8. јуна у Косјерићу добила 51 глас више од опозиционе листе „Уједињени за Косјерић“ иако је та листа на бирачком месту 25 где се понавља гласање освојила 220 гласова, а власт 125. Иначе, на том бирачком месту има укупно 434 уписаних бирача, а до понављања гласања долази зато што је један бирач гласао иако се његово име и презиме није налазило на бирачком списку.

То значи да „Уједињени за Косјерић“ морају да данас добију 147 гласова више од владајуће коалиције да би дошло до промене власти у овом градићу. Велики изазов имајући у виду да је данас радни дан и да је фокус опозиционе јавности готово у потпуности померен на протесте и блокаде у већим градовима након видовданског скупа и нереда у Београду.

Лацмановић: Ништа неће променити резултат у Косјерићу који је већ практично прихваћен

Предраг Лацмановић, програмски директор агенције „Фактор плус“, оцењује за „Блиц“ да поновљени избори на бирачком месту 25 у Косјерићу не могу специјално да промене коначни резултат.

„Мислим да се и опозициона листа „Уједињени за Косјерић“ помирила са тим поразом пошто поновљени избори и нису тренутно тема. Ако владајућа коалиција буде ангажована и на поновљеним изборима као раније не очекујем неко изненађење што се тиче укупног резултата гласања. По мом мишљењу, ништа неће променити резултат избора у Косјерићу који је практично већ прихваћен“ наводи Лацмановић.

Како каже, вероватно ће и данас доћи до тензија у Косјерићу.

„Учесници протеста и блокада покушавају тензијама и инцидентима да одрже демонстрације. Међутим, протести су мало утихнули и када је реч о масовности и подршци. Затварање саобраћаја донело је муку чак и онима који су за протесте због чега сматрам да ће расти број опозиционо оријентисаних бирача који нису за такав вид борбе против власти“, анализира Лацмановић

Стојиљковић: Избори у Косјерићу више имају симболички него практичан значај

С друге стране, Зоран Стојиљковић, професор Факултета политичких наука сматра да поновљени избори у Косјерићу више имају „симболички него велики практичан значај“.

„Да ли ће опозиција на том бирачком месту доћи до додатних 52 гласа више од владајуће коалиције и освојити већину, неће променити чињеницу да је власт уз максимално напрезање остварила ограничен резултат у Косјерићу. Очигледно је дошло до промене политичке воље у том граду иако се не може предвидети како ће проћи поновљено гласање“, оцењује Стојиљковић.

Како каже, ипак, не очекује тензије и инциденте на улицама Косјерића као 8. јуна.

„Дошло је до нове динамике после Видовдана због чега поновљени избори у Косјерићу имају редуковану и симболичну важност. Мислим да су студенти у блокади постали врло озбиљан политички актер и да ће морати да дође до прегруписавања унутар редовне опозиције“, закључује Стојиљковић.

Вучић: Могуће је да Звезда освоји Лигу шампиона, али није реално

Председник Александар Вучић изјавио је, пак, да не мисли да је реално да се изборни резултат у Косјерићу преокрене.

„Теоретски је могуће. Могуће је да Звезда узме Лигу шампиона следеће године, могуће, али није реално“, рекао је Вучић.

Како је рекао, ускоро ће се видети како је опозиција „крала изборе у Косјерићу“.

„Уједињени за Косјерић“: Морамо да дамо све од себе да анулирамо предност од 51 гласа“

С друге стране, Стефан Јањић, адвокат опозиционе листе „Уједињени за Косјерић“ и посланик покрета „Срце“, каже да опозиција мора да да „све од себе“ како би на том бирачком месту „остварили резултат који ће анулирати предност од 51 гласа“ и донели укупну победу са 14 мандата у Косјерићу.

Владајућа коалиција освојила 51 глас више у Косјерићу 8. јуна

У Косјерићу су 8. јуна одржани локални избори, а према прелиминарним резултатима резултати су следећи:
