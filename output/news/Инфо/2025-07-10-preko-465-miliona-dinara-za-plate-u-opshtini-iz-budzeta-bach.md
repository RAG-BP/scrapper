---
title: "Преко 465 милиона динара за плате у Општини из буџета Бачке Паланке у 2024. години"
date: 2025-07-10
category: Инфо
url: https://backapalankavesti.com/info/opstinske-vesti/465-miliona-dinara-plate-u-opstini-iz-budzeta-backe-palanke/
---

Извештај о буџетском извршењу треба да поднесе Мајa Пилиповић, руководилац Одељења за финансије и буџет Општинске управе, или у случају њеног одсуства, председник Општине. Према документима које је израдила општинска финансијска служба, укупно планирана буџетска средства износила су 3.127.749.216 динара, од чега је до краја године реализовано 2.770.592.101 динар, што представља око 88,6% извршења.

Највеће појединачне ставке у структури расхода чине:

Опште услуге локалне самоуправе – 753 милиона динара, што подразумева финансирање администрације, плата, услуга, путних трошкова, канцеларијског материјала и уговора о јавном информисању;

Предшколско васпитање и образовање – преко 350 милиона, углавном за рад ПУ „Младост“;

Социјална и дечја заштита – 228,5 милиона динара;

Физичка култура и омладина – 155,9 милиона динара;

Основно образовање – 168 милиона;

Комуналне делатности – 290,8 милиона динара.

У области културе и информисања реализовано је 101,5 милиона динара, док је за развој спорта и омладине издвојено укупно преко 155,9 милиона, што укључује и средства индиректних корисника.

Значајна средства уложена су и у:

Заштиту животне средине – преко 43,5 милиона динара

Организацију саобраћаја и саобраћајну инфраструктуру – 143 милиона динара

Политички систем локалне самоуправе – 22 милиона динара

Паралелно са завршним рачуном, на дневном реду је и Извештај о ревизији буџета, који је спровела независна ревизорска кућа по налогу Скупштине.

Укупни трошкови за зараде, накнаде, доприносе и остале обавезе према запосленима у Општинској управи Бачка Паланка износили су 595.787.000 динара у 2024. години.

Током 2024. године у буџет Општине Бачка Паланка слило се нешто више од 2,7 милијарди динара.

Највише новца дошло је од пореза на зараде, од плата свих нас који радимо. Само од тога буџет је приходовао више од 1,3 милијарде динара. То значи да сваки пут када се исплати плата, део тог новца одлази директно у Општински буџет. Други најважнији извор су били трансфери од државе и покрајине, то су такозвана „пребацивања“ новца из републичког и покрајинског буџета за школе, социјалне програме, комуналне пројекте и слично. Одатле је дошло преко 450 милиона динара.

Нешто новца стигло је и од локалних такси и накнада, а то су, на пример накнаде за прикључење на водовод, дозволе, порези на имовину, као и новац од изнајмљивања општинских простора. Укупан приход од тога био је око 60 милиона динара. Општина је у току године добила и нешто новца од продаје земљишта и непокретностима, ту је зарадила преко 130 милиона динара. Било је и мањих уплата од новчаних казни, административних такси и продаје штампаних материјала, али ти износи су укупно мањи у односу на друге приходе.

Неки од трошкова током 2024. године били су специфични и веома шаролики. Тако је, на пример, више од 1 милион динара утрошено на службено путовање запослених у општинској управи на спортске сусрете у Теслићу. За лизинг службеног возила исплаћено је 400.000 динара, а за осигурање спортиста још 200.000.

У оквиру трансфера другим нивоима власти, општина је уплатила преко 2,1 милиона динара за радове у фискултурној сали у Силбашу и додатних 250.000 динара по основу судске пресуде за ту исту школу.

Такође, више од 525.000 динара утрошено је за замену горионика на котлу школе у Пивницама, док је за трошкове јубиларних награда уплаћено додатних 39.306 динара. Школе су добијале и уплате по основу пресуда – 224.113 динара за судску пресуду у СШ „Др Радивој Увалић“, као и 80.631 динара за случај исплате пресуде за шпедитеру. У 2024. години, једна од хитних и ванредних интервенција финансирана из општинског буџета односила се на гашење пожара на локалитету „Мостонга“ код Младенова. За отклањање последица изазваних пожаром, Општина је издвојила чак 15 милиона динара из позиције специјализованих услуга. За Блуз фестивал је издвојено 300.000 динара из средстава Покрајинског секретаријата за културу, јавно информисање и односе са верским заједницама.

Према подацима из извештаја о завршном рачуну и ревизији буџета општине Бачка Паланка за 2024. годину, трошкови који се односе на судске спорове, накнаде штета и правно заступање достигли су више од 25 милиона динара.

Конкретно 14.896.000 динара издвојено је под буџетском линијом 451 – „Текуће обавезе по основу извршних судских пресуда и споразума“, што указује на извршена плаћања накнада и обештећења лицима или институцијама које су водиле спорове против општине. 6.700.000 динара утрошено је под ставком 423 – „Услуге правне помоћи“, што највероватније обухвата адвокатске и заступничке услуге. Под ставком 481 – „Накнаде штета по основу осигурања и других обавеза“ наведено је 4.010.000 динара, што такође може бити последица споразумења или судских поступака који су решени ван суда, али са финансијским последицама по општину .

Иако се ради о значајним износима, извештај ревизије наводи да велики број ових исплата није био детаљно образложен нити је био праћен јавно доступном документацијом или одлукама.

У 2024. години, Општина Бачка Паланка се дугорочно задужила за износ од 356 милиона динара код банке Интеза АД Београд, ради финансирања капиталних инвестиција. Према наводима из завршног рачуна, кредит је узет са циљем побољшања енергетске ефикасности кроз реконструкцију система јавне расвете, уштеде потрошње електричне енергије, као и технолошке модернизације и смањења трошкова одржавања.

Одлука о задуживању донета је 11. маја 2023. године на 35. седници Скупштине општине, уз претходно прибављену сагласност Министарства финансија Републике Србије. Планирани период отплате је седам година, с почетком од 1. јануара 2024. године, уз грејс период до 31. децембра 2023.

На крају 2024. године, стање неотплаћеног дуга износи 309.380.952,36 динара.

О оправданости ове инвестиције прочитајте:

Уштедa на ЛЕД расвети постоји али је инвестиција предимензионирана и економски неоправдана!

Коме иде по милионче од ЛЕД сијалица у Бачкој Паланци?

Председник Општине Бачка Паланка је током 2024. године донео одлуке о расподели буџетских средстава намењених јавном информисању у износу од 13,500 000, закључивши директне уговоре са одабраним медијима.  Уговори о куповини медијског простора закључени су са следећим медијским кућама:

РТВ БАП: 5.500.000 динара

Делта Телевизија: 3.000.000 динара

Клик на вести : 2.000.000 динара

Вести са севера- Vojvodina Uživo: 1.200.000 динара

Хаштаг Уживо – NS Uživo: 499.200 динара

Ови уговори су били директна одлука председника општине Бранислава Шушнице. Путем конкурса за суфинансирање медијског садржаја расподељено је још 1.500 000 динара, а подаци о расподели средстава се налазе на сајту општине.

Ми смо овим текстом покушали да вам на једноставан начин приближимо како се троши новац из општинског буџета. Али, то ипак није посао новинара, већ људи које грађани већ плаћају, свих одборника у Скупштини општине, преко чланова Општинског већа, до запослених у локалној администрацији.

У понедељак ће локални парламент разматрати извештај о трошењу јавног новца у 2024. години. Нажалост, седнице Скупштине општине Бачка Паланка не преносе се у целости, или се понекад преносе, a можда би могле да се створе техничке могућости за пренос уживо узимајући у обзир буџет који се издваја за информисање. Зашто је то тако, питање је за председника општине и председника Скупштине.

Из доступног извештаја закључујемо да су бројне ставке нејасне и да би сам документ морао бити знатно транспарентнији, са јаснијим образложењима свих буџетских издатака како би јавност боље разумела приходе и расходе.

Ауторка: Јована Данилов
