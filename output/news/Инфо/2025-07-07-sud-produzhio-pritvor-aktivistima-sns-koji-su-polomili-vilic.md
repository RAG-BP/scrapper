---
title: "Суд продужио притвор активистима СНС који су поломили вилицу студенткињи"
date: 2025-07-07
category: Инфо
url: https://backapalankavesti.com/info/srbija/sud-produzio-pritvor-aktivistima-sns-koji-su-polomili-vilicu-studentkinji/
---

„Ванпретресно веће у свом решењу од 23. маја наводи да је размотрило целокупне списе предмета, па сматра да и даље постоји разлози прописани Законом о кривичном поступку за задржавање окривљених у притвору, односно да постоје особите околности које указују на основану бојазан да би боравком на слободи окривљени у кратком временском периоду могли поновити кривична дела за која су основано сумњиви у овом кривичном поступку“, додају из Основног суда у Новом Саду.

Додају и да против наведеног решења окривљени и њихови браниоци имају право жалбе Вишем суду.

Наредно рочиште за главни претрес, заказано је за среду, 28. мај, од 9 часова у Великој сали Вишег суда у Новом Саду. Прво је одржано 29. априла, а следеће је заказано и за 16. јун.

Подсетимо и да је председник Српске напредне странке Милош Вучевић прошле недеље најавио могућу блокаду суда уколико се активистима продужи притвор, али се од овога одустало после разговора са председником Србије Александром Вучићем и како не би био „угрожен нормалан живот грађана“.

Да подсетимо, јавни тужилац Основног јавног тужилаштва у Новом Саду је 18. марта поднео оптужни предлог против четворице активиста.

Оптужни предлог поднет је против окривљеног С. К. (30) из Сремских Карловаца због сумње да је извршио кривична дела насилничко понашање, тешка телесна повреда и насилничко понашање у саизвршилаштву.

Додатно, поднет је и против окривљених Н. Д. (22), Н. Б. (22) и Д. Р. (22) из Новог Сада због сумње да су извршили кривична дела тешка телесна повреда и насилничко понашање у саизвршилаштву.

Студенти у блокади факултета у Новом Саду нападнути су у ноћи између 27. и 28. јануара прво испред просторија СНС на Булевару ослобођења, а другу групу потом и у близини ОШ „Петефи Шандор“ са бејзбол палицама, када је тешко повређена и студенткиња Академије уметности којој је поломљена вилица.
