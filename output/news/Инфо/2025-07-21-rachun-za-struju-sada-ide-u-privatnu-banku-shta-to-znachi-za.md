---
title: "Рачун за струју сада иде у приватну банку – Шта то значи за потрошаче?"
date: 2025-07-21
category: Инфо
url: https://backapalankavesti.com/info/srbija/racun-za-struju-sada-ide-u-privatnu-banku-sta-to-znaci-za-potrosace/
---

Иако су се на друштвеним мрежама појавиле реакције у којима се доводи у питање законитост и смисао ове промене, Удружење за заштиту потрошача Ефектива појашњава:

„Директне штете за грађане нема, плаћањем на тај рачун, потрошач измирује обавезу. Бојкот није решење, јер неизмирене обавезе воде у принудну наплату.“

Уместо буџетског рачуна код Управе за трезор (ознака 845), део корисника сада уплаћује новац на рачун EPS-а у Алта банци, што је резултат вишегодишњег процеса преласка на систем плаћања преко комерцијалних банака. Из EPS-а истичу да је овај процес започет још 2018. године, а да је Београд последњи прикључен у 2025.

„Прелазак на текуће рачуне у банкама нема никакве негативне последице по купце“, стоји у званичном саопштењу EPS-а.

Заштитник потрошача упозорава на индиректне ефекте овакве промене:

„На рачун у приватној банци слива се огроман новац, што значајно повећава њену ликвидност, али смањује ону у Управи за трезор. EPS са тог рачуна врши велике количине плаћања, и свака трансакција подразумева провизију. Код трезора тога нема, или бар остаје у државном буџету.“

Такође, напомињу да је и раније, када је новац ишао преко Поштанске штедионице, то било прихватљивије јер се ради о државној банци, док је сада корист у рукама приватног сектора.

„EPS-у се овим променама вештачки увећавају трошкови рада, јер провизије одлазе приватној банци. Те трошкове EPS касније надокнађује, кроз нова поскупљења, која падају на терет потрошача“, упозорава Заштитник потрошача.

Према анализи новинара Живана Лазића, иако EPS бележи раст прихода услед вишеструког поскупљења струје од 2020. године, профит компаније остаје низак.

Живан Лазић за портал 021.rs указује да, упркос поскупљењима струје у последњих пет година, добит EPS-а остаје незнатна, а додатни приход од чак 1,75 милијарди евра, колико износи разлика у годишњем приходу између 2020. и 2024. године, „нестала“ је кроз увоз скупог угља, застарелу и неефикасну производњу у старим термоелектранама и системски фаворизован положај приватних произвођача струје.

„EPS производи мање, струја је скупља, приходи су већи, али добити нема. Зашто? Зато што држава уместо да улаже у своју енергетику, преусмерава новац ка приватницима, кроз скуп откуп струје, бесплатно балансирање и пренос новца преко банака које нису у јавном власништву“, наводи Лазић.

Он упозорава да EPS тако губи тржиште, али и средства за неопходне инвестиције у модерне и еколошки прихватљивије изворе енергије, док приватни инвеститори без конкуренције шире мрежу мини енергетских постројења уз гаранције државе и сигуран откуп по вишеструко повољнијим условима.

Председник Удружења за заштиту потрошача „Ефектива“ Дејан Гавриловић објашњава за Данас да је тачно да Алта банка неће зарадити на корисницима, али хоће на трансакцијама које ће ЕПС да обавља са тог рачуна.

Према његовим речима, да у овом случају не постоји никакав новчани интерес, не би се новац пребацивао у Алта банку.

„Ако ништа друго, Алта Банка имаће корист од побољшања текуће ликвидности, јер ће имати огромна средства на рачунима захваљујући свакодневним уплатама. И када ЕПС са тог рачуна буде вршио нека своја плаћања, Алта банка убираће провизију“, објашњава Гавриловић за Danas.

Додаје да уместо новац од провизије одлази Управи за трезор или Поштанској штедионици, од сада ће се сливати на рачун приватне банке.

„И док ЕПС те трошкове препушта приватној банци, с друге стране повећава цену струје. Људи су са правом огорчени. Када би неко заиста водио рачуан о интересу ЕПС-а и грађана, онда би сви рачуни требало да остану код Управе за трезор или ако ништа друго бар да буду у државној банци“, истиче Гавриловић.

Наглашава да је управо то круцијално питање: „Чему поскупљење струје, ако део тог новца од поскупљења одлази приватним банкама и интересима?“.

Из ЕПС-а пре свега одговарају да прелазак на наплату електричне енергије преко текућих рачуна пословних банака нема никакве последице по купце, нити има било какве штете за њих.

Тврде да је „свака другачија интерпретација лоша намера и погрешна с циљем да се унизи репутација највеће компаније у земљи“.

„И раније смо били сведоци таквих намера које су имале политичку позадину, иако се често скривају иза заштите купаца или радника. То је очигледно и сада случај“, тврде из ЕПС-а.

Подсећају да је процес преласка на наплату електричне енергије преко рачуна пословних банака, уместо Управе за трезор, почео 2018. године и реализован је фазно пратећи прелазак центара за подршку гарантованом снабдевању на јединствени САП билинг систем.

Потрошачи треба да наставе са редовним плаћањем рачуна, јер је свака уплата на званично назначени рачун EPS-а  законита и представља измирење обавезе. Бојкот не решава системске проблеме, већ грађане доводи у ризик од принудне наплате, камата и додатних трошкова.
