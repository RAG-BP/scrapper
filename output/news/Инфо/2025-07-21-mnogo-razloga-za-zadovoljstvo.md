---
title: "Много разлога за задовољство"
date: 2025-07-21
category: Инфо
url: https://backapalankavesti.com/info/opstinske-vesti/mnogo-razloga-za-zadovoljstvo/
---

На овогодишњем обележавању значајног датума из прошлости Удружења, били су присутни гости и званице из Беогрда, Новог Сада, Борова и Бачке Паланке. Међу гостима су, између осталих, били присутни професор др Андреа Савић председник Савеза пензионера Србије, Милан Ненадић председник Савеза пензионера Војводине са сарадницима, Мирјана Трескавица председница Градског удружења пензионера Сремска Митровица, Милан Крагуљац заменик председника Општине Бачка Паланка, Мирослав Родић посланик у Скупштини АП Војводина, Милица Попадић председница Удружења пензионера Борово, Светлана Ђуретић представница ПИО фонда Војводине и Вукашин Бабић, представник ДДОР-а Нови Сад.

Отварајући свечаност поводом годишњице оснивања Удружења, Славко Милекић, председник Општинског удружења Бачка Паланка, позвао је присутне да минутом ћутања одају пошту преминулим пензионерима у протеклом периоду.

„Општинско удружење пензионера Бачка Паланка, основано је 1. јула 1947. године. Захваљујући упорности и ентузијазму својих чланова, успели смо да се одржимо све ове године, односно, у протеклим деценијама. Током времена нашег постојања и рада, било је лепих, али и тешких тренутака. Међутим, вољом и упорношћу наших чланова све тешкоће су успешно превазиђене“, истако је Славко Милекић, председник Општинског удружења пензионера Бачка Паланка.

Након краћег експозеа Славка Милекића, гостима и присутним пензионерима обратио се професор др Андреа Савић.

„Данас сам први пут овде у Бачкој Паланци, као гост Општинског удружења пензионера Бачка Паланка. Понећу врло лепе утиске са ове дивне манифестације. Када су питању године постојања вашег Удружења, рекао бих да је то заиста пуно година. Посебно ми је задовољство, да испред Савеза пензионера Србије, као кровне републичке организације, која ће и убудуће бити државотворног карактера, упутим свима вама честитке поводом ове дивне годишњице. Уједно, да вам пожелим да ваше Удружење, још дуго, дуго траје.

Искористићу ову прилику да кажем само још неколико реченица које се односе на актуелна дешавања, која су пре свега важна за вас пензионере. Током идуће недеље, читава Покрајина, односно, сва општинска и градска удружења добиће квоте социјално – хуманитарних пакета, које су ове године значајно увећане у односу на пртетходне године. И на самом крају, желим да кажем да ћемо ми, као кровна организација, већ од септембра ући у разговоре са челним људима Владе Србије, око усаглашавања висине пензија. Очекујем, да ћемо можда већ од новембра а најкасније од децембра добити повећање пензија између осам и десет процената. Још једном, хвала домаћину на позиву, желим вам пријатно поподне и вече“, напоменуо је професор др Андреа Савић.

Присутнима су се потом обратили Милан Крагуљац, Мирослав Родић и Милица Попадић, гошћа из Републике Хрватске.
