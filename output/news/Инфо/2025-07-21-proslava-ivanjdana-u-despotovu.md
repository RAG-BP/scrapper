---
title: "Прослава Ивањдана у Деспотову"
date: 2025-07-21
category: Инфо
url: https://backapalankavesti.com/info/crkvene-vesti/proslava-ivanjdana-u-despotovu/
---

У Деспотову је свечано прослављен празник Рођења светог Јована Крститеља – храмовна слава Светојованског храма. Празничним бденијем је началствовао протонамесник Новица Ракић, архијерејски намесник бачкопаланачки, уз саслужење свештенства Епархије бачке. Потом су се деца потрудила заједно са вероучитељицом Александром Цирар да исплету ивањдански венац за Светојовански храм.

Вечерње богослужење је служио протојереј Бранко Вујиновић, настојатељ Алмашког храма у Новом Саду. После чина благосиљања славских дарова, протојереј Стеван Лукић је произнео пригодну беседу, а залог кумства за наредну годину је преузео господин Дејан Крунић са породицом. Парох деспотовачки је захвалио свештенослужитељима, гостима, кумовима и верном народу на указаној љубави и труду.
