---
title: "Пред нама је врело лето, сва три месеца биће натпросечно топла"
date: 2025-07-17
category: Инфо
url: https://backapalankavesti.com/info/vremenska-prognoza/pred-nama-je-vrelo-leto-sva-tri-meseca-bice-natprosecno-topla/
---

Како су и раније за „Блиц“ објаснили климатолози и метеоролози, климатска криза је вероватно довела до повећања температуре широм наше планете, и тренд пораста температуре траје већ 20-30 година. Ево како ће то утицати на временске прилике у нашој земљи наредних месеци.

Јун ће у већем делу земље бити топлији и просечно влажан, а у Војводини се очекује да буде топлији и мало сувљи.

Средња максимална температура ваздуха биће изнад вишегодишњег просека, у Београду и широј околини средња максимална температура ваздуха биће око 27.7 степени.

Већ ће током јуна бити мање падавина него што је то уобичајено, али у границама вишегодишњег просека.

У јулу РХМЗ најављује прве топлотне таласе, а просечна температура ће бити од 19 до 30 степени.

Очекује се да ће средња минимална температура ваздуха у јулу бити изнад вишегодишњег просека, па ће у Београду и широј околини, на пример, јулска средња минимална температура ваздуха бити око 18,9 степени.

Средња максимална температура ваздуха у јулу биће изнад вишегодишњег просека, па се у Београду и широј околини очекује да ће у просеку бити око 30,3 степени.

Током јула нас очекује сушни период – биће веома топло, а падавина ће бити нешто мање него што је уобичајено.

Средња минимална температура ваздуха у августу биће изнад вишегодишњег просека – у Београду и широј околини биће најмање око 18 степени.

Средња максимална температура ваздуха у августу биће изнад вишегодишњег просека у целој земљи. У Београду и широј околини средња максимална температура ваздуха биће око 30,2 степени.

Топлотне таласе можемо да очекујемо и током августа, када ће такође бити и мање кише него што је то уобичајено.
