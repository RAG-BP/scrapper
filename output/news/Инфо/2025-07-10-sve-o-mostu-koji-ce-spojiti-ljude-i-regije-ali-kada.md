---
title: "Све о мосту који ће спојити људе и регије. Али, када?"
date: 2025-07-10
category: Инфо
url: https://backapalankavesti.com/drustvo/nase-price/sve-o-mostu-koji-ce-spojiti-ljude-i-regije-ali-kada/
---

Пројекат моста на Дунаву, који би ту везу коначно успоставио, најављиван је више пута, али до сада никада није прешао праг конкретне реализације. Међутим, последњих месеци државни функционери и званични документи попут буџета за 2025. годину, планова ЈП „Путеви Србије“, техничке документације, упућују на то да се пројекат креће ка својој реализацији.

Израда прве пројектно-техничке документације за мост одвијала се у више фаза. Идејно решење је наручено 2018. године, а почетком 2022. завршен је и Пројекат за грађевинску дозволу, који су израдили Саобраћајни институт CIP и фирма „Геомеханика“ из Београда, по уговору вредном 44,8 милиона динара. ЈП „Путеви Србије“ је у априлу исте године расписало тендер за техничку контролу, а посао је поверен конзорцијуму „Пројект биро Утибер“, „Топ Гео“ и „Мостпројект“. Рок за завршетак контроле био је 18 месеци, до пролећа 2024. године. Према званичним изјавама, грађевинска дозвола се очекивала до септембра 2024.

Међутим, убрзо је објављено да ће бити примењено ново пројектно решење у сарадњи са шпанском компанијом, које је први пут представљено у Бачкој Паланци приликом потписивања меморандума о разумевању. Нови мост би требала да гради шпанска компанија „Centunion“. Првобитни пројекат за грађевинску дозволу, заједно са техничком контролом, коштао је више десетина милиона динара, а јавност до данас није добила званично образложење о разлозима напуштања тог решења. Како се наводи у незваничним круговима, шпанци граде челичне мостове, а првобитни пројекат то није предвидео.

Ново решење подразумева сарадњу са страним извођачем и другачији технички концепт, при чему остаје нејасно да ли ће и у којој мери постојећа документација бити искоришћена. Уколико буде у потпуности замењена, то ће значити и додатне трошкове за државу, односно финансирање нове пројектне и техничке документације.

Припреме на терену започеле су још раније кроз процес решавања имовинско-правних односа и експропријације земљишта на траси будућег моста и приступних путева. Влада Србије је 20. јануара 2014. донела решење којим се утврђује јавни интерес за експропријацију земљишта у циљу изградње државног пута Нештин – Ердевик, који обухвата и локацију моста.

Експропријација земљишта за потребе изградње моста и приступних путева скоро је завршена. Држава је власницима парцела у 2025. години доставила решења о одузимању земљишта у јавном интересу, али један део власника парцела је на решења уложио жалбе на висину понуђеног обештећења. Упркос томе, поступак се формално сматра окончаним, што омогућава наставак реализације пројекта, док ће се евентуални имовинско-правни спорови решавати у одвојеним управним и судским поступцима.

Изградња моста на Дунаву између Бачке Паланке и Нештина спада у комплексне инфраструктурне пројекте и уобичајено се реализује кроз више фаза. У првој фази, која може да започне и пре издавања грађевинске дозволе, обављају се припремни радови као што су рашчишћавање терена, изградња привремених приступних путева, измештање инсталација и уређење градилишта. За ову фазу није потребна грађевинска дозвола, већ се радови изводе на основу урбанистичких и комуналних услова. Значи, ови радови могу почети било када, без икакве гаранције да ће радови кренути убрзо након тога.

Потом следи поступак издавања грађевинске дозволе за главни објекат, мост. Тај процес подразумева претходно завршену техничку контролу пројекта, сагласности свих јавних предузећа и надлежних институција, као и решене имовинско-правне односе. Ако не дође до спорова или процедуралних застоја, добијање грађевинске дозволе може трајати од неколико недеља до неколико месеци.

Тек након добијања дозволе могу почети главни грађевински радови и то изградња темеља, шипова, стубова, носеће конструкције моста и приступних саобраћајница. Ова фаза, у зависности од услова на терену и сложености пројекта, може трајати од две до три године. Након завршетка свих радова следи технички пријем, провера да ли је све изведено по пројекту, и издавање употребне дозволе.

Према подацима из званичног документа ЈП „Путеви Србије“, односно Програма пословања за 2025. годину, у четвртом кварталу ове године планирано је издвајање 1.000.000 динара за техничку контролу пројекта за грађевинску дозволу за изградњу моста на Дунаву код Бачке Паланке са прилазима. Укупна вредност ове услуге износи 6 милиона динара, што указује да је највећи део процеса техничке контроле већ финансиран у претходном периоду. Техничка контрола је последњи неопходан корак пре издавања грађевинске дозволе. Ова ставка потврђује да се пројекат изградње моста између Бачке Паланке и Нештина и даље налази у припремној фази.

Иако се у јавности ствара утисак да су радови на мосту на корак од почетка, из документованих планова Путева Србије се види да пројекат још увек нема одобрење за градњу и да су у 2025. години средства резервисана тек за техничку контролу документације, без извесног датума за добијање грађевинске дозволе.

Изградња моста Бачка Паланка – Нештин планирано је да се финансира из републичког буџета и средстава ЈП „Путеви Србије“, с обзиром на то да је реч о државном путу I Б реда (број 19) и објекту од националног значаја. У оквиру нацрта буџета Републике Србије за 2025. годину, планирано је задуживање у износу од 17,1 милијарду динара за изградњу овог моста на Дунаву. Ова сума приближно покрива процењену укупну вредност инвестиције (око 126 милиона евра) и омогућиће отпочињање и делимично финансирање радова у првој години градње.

Важно је нагласити да се у овом тренутку ради о планираном износу унутар буџетског оквира, а не о већ реализованом задужењу. Није познато да ли ће средства бити обезбеђена путем домаћег или међународног кредита, путем емисије државних обвезница или других инструмената јавног финансирања.

Изградња моста и даље без конкретног рока, ево шта каже Милан Чавић

Према пројектима, будући мост на Дунаву који је део државног пута I Б реда бр. 19 треба да прати и изградња нове саобраћајнице Бачка Паланка – Нештин – Визић – Ердевик – Кузмин. Мост треба да повеже Бачку Паланку са сремским селима Нештин и Визић, замишљен је као модерна, витка и ефикасна конструкција, инспирисана изгледом постојећег моста код Бешке. Његова укупна дужина биће 1.915 метара, а са приступним саобраћајницама читава траса прелази 3.500 метара.

Централни део моста пролазиће преко пловног пута Дунава и биће подупрт витким, паралелним стубовима од којих ће највиши бити високи чак 39 метара. Размак између два главна стуба у центру биће 170 метара, што ће омогућити несметано кретање пловила. Са обе стране моста налазиће се приступне рампе, са прелазима ширине 50 метара, док ће бочни распони изнад воде износити 114,5 метара.

Мост је планиран као део државног пута првог Б реда број 19, и спајаће територију Војводине са ауто-путем Е70 (Београд–Загреб) преко нове трасе која води од Бачке Паланке преко Нештина, Визића и Ердевика до петље Кузмин, а даље и ка Републици Српској преко граничног прелаза Сремска Рача.

Иако је изградња моста код Бачке Паланке већ деценијама предмет очекивања и бројних најављивања, грађани с обе стране Дунава и даље не губе наду. Упркос бирократским застојима и променама у пројектним решењима, свест о значају овог моста за свакодневни живот људи, али и за развој целог региона, све је израженија. Народ се с правом нада да ће држава препознати ову потребу као национални приоритет и ускоро отпочети изградњу моста.

Грађани с правом очекују да ће се пројекат мостa коначно издићи изнад политичких обећања и постати опипљива стварност.

Ауторка: Јована Данилов
