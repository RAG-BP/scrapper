---
title: "Почели радови у улици Краља Петра Првог"
date: 2025-07-10
category: Инфо
url: https://backapalankavesti.com/info/opstinske-vesti/poceli-radovi-u-ulici-kralja-petra-prvog/
---

Радови представљају наставак пројекта уређења центра града за који је Општина Бачка Паланка издвојила средства од продаје комплекса бивше фабрике „Меркур“. Комплекс бивше фабрике „Меркур“ у Бачкој Паланци продат је по почетној цени од 1.249.200 евра, купац је фирма Lužanka d.o.o. из Бачке Паланке под окриљем словачке групе PALANKA s.r.o. са седиштем у Братислави.

Током трајања радова, саобраћај у улици Краља Петра Првог неће бити у потпуности обустављен, али ће бити уведене измене у режиму кретања и паркирања. Становници и возачи се моле да користе алтернативне паркинге у улицама Шафариковој и Жарка Зрењанина. Вредност радова од 162.404.169,05 динара износи приближно 1.388.070 евра.

За пешаке и кориснике пословних простора и стамбених зграда на овој траси биће обезбеђени посебни пешачки коридори како би се омогућио безбедан прилаз објектима.

Из Општине апелују на грађане да имају разумевања и прате постављене информационе табле, те да се придржавају привремене сигнализације на терену.

У оквиру ове фазе радова предвиђено је проширење пешачких површина, постављање новог урбаног мобилијара, изградња и реконструкција атмосферске канализације, као и уређење зоне паркинга са јужне стране улице. Радови ће се изводити у фазама, а грађани ће бити благовремено обавештавани о свим изменама у режиму саобраћаја.
