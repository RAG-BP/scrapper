---
title: "Данас је „Збор зборова“ у Бачкој Паланци"
date: 2025-07-10
category: Инфо
url: https://backapalankavesti.com/info/politika/danas-je-zbor-zborova-u-backoj-palanci/
---

БАЧКА ПАЛАНКА – У понедељак, 7. јула у Бачкој Паланци одржава се грађанска акција учесника зборова под називом „Збор зборова“, у оквиру које ће грађани имати прилику да својим потписом подрже иницијативу за расписивање ванредних парламентарних избора.

Како се наводи у саопштењу, штанд ће бити постављен у улици Краља Петра I број 83, преко пута храма Светог Јована Крститеља и биће отворен за потписивање у термину од 10 до 18 часова.

Акција симболично носи назив „Збор зборова“, уз поруку: „Кад се зборови уједине, глас постаје сила!“ Организатори најављују да је у плану ширење иницијативе и у другим местима у општини.

Студенти широм Србије, укључујући и учеснике протеста у Бачкој Паланци као један од кључних захтева истичу расписивање ванредних парламентарних избора. Овај захтев званично је део њиховог јединственог списка захтева који су усагласили током мајских протеста.

Ванредни избори се траже као начин за прекид праксе корупције, злоупотребе институција и недемократског управљања, за које студенти сматрају да угрожавају темеље правне државе. Посебно након догађаја у Београду и Новом Саду, студенти су истакли да је актуелна скупштина нелегитимна и да се мора изнова формирати кроз слободне и поштене изборе.
