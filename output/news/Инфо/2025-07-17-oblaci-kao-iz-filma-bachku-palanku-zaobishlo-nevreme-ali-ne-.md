---
title: "Облаци као из филма – Бачку Паланку заобишло невреме, али не и драматични призори на небу"
date: 2025-07-17
category: Инфо
url: https://backapalankavesti.com/info/vremenska-prognoza/backu-palanku-zaobislo-nevreme/
---

БАЧКА ПАЛАНКА – Иако је почетак недеље донео кишу и јачи ветар у понедељак и уторак, општина Бачка Паланка је, за разлику од неких места у Србији, била поштеђена тежег невремена које је изазвало знатну штету у Шиду, Новом Саду, Ветернику, Београду и другим деловима Војводине.

Министарство унутрашњих послова Републике Србије упутило је 9. јула хитно упозорење грађанима путем СМС поруке, коју су многи добили на својим мобилним телефонима.

Док су у другим градовима грађани бројали поломљене гране, оштећена возила и кровове, Паланчани су могли да посматрају нестварне призоре на небу. Фотографије и видео-снимци драматичних облака који су се надвијали над градом преплавили су друштвене мреже, а многи су рекли да тако нешто нису дуго видели.

A post shared by BAP VESTI (@backapalankadesavanja)

„Изгледало је као сцена из филма  тамни, брзи облаци и чудан мир пре кише“, написао је један од корисника уз снимак на Инстаграму.

Иако је све изгледало као увод у озбиљну олују, невреме је срећом заобишло Бачку Паланку. Падао је умерен пљусак, повремено праћен ветром, али није било штете ни већих последица.

Грађани се надају да ће и убудуће природа бити благонаклона, а до тада, остају фотографије неба које је привремено претворило Паланку у сцену из апокалиптичног филма.

Након кишовитог и ветровитог дана, у уторак, 8. јула небо над Бачком Паланком обасјала је прелепа дуга. Овај природни феномен могао се видети из готово свих насељених места у општини, а многи суграђани су тај тренутак забележили фотографијама и поделили их на друштвеним мрежама.

Дуга се појавила у касним поподневним сатима, а њени живи и јасни тонови улепшали су иначе сив дан.

„Као да нам је природа послала поруку да ће све бити у реду. Дуга нас је све за тренутак зауставила и подсетила на лепоту која нас окружује“, коментарисао је један суграђанин.

Среда доноси знатно свежије време у односу на претходне дане. Температура је око 16°C, уз слабу кишу и ветар брзине 18 km/h па је препоручљиво понети кишобране и обући дуге рукаве. Четвртак и петак доносе постепено разведравање и пораст температуре, а у четвртак нас очекује 22°C, а у петак пријатних 23°C уз сунчане интервале.

За викенд следи нагло отопљење и температуре до 32 степена.  Грађанима се саветује опрез данас због појачаног ветра и влажних коловоза, док већ од сутра могу планирати активности на отвореном.
