---
title: "Поништена одлука о продаји парцела због ниске цене"
date: 2025-07-21
category: Инфо
url: https://backapalankavesti.com/info/opstinske-vesti/ponistena-odluka-o-prodaji-parecela/
---

БАЧКА ПАЛАНКА – На 45. седници Општинског већа општине Бачка Паланка, одржаној у уторак (15.07.) чланови Већа донели су одлуке о стављању ван снаге претходних закључака којима је било предвиђено покретање поступка отуђења више парцела грађевинског земљишта у јавној својини општине.

Укинут је закључак којим је било планирано отуђење две парцеле у катастарској општини Бачка Паланка-град – бројеви 6678/6 и 6678/7 укупне површине око 9.738 m², које се налазе у близини Цврцине баре.

Поступак продаје ових парцела иницирао је председник општине Бранислав Шушница, закључком од 21. маја 2024. године. Циљ је био уступање земљишта заинтересованим инвеститорима путем јавног надметања, уз образложење да се тиме подстиче улагање у стамбену изградњу и омогућава рационално управљање јавном својином.

Међутим, након што је процена Пореске управе показала да је тржишна вредност овог земљишта око 1.104 динара по квадратном метру (приближно 9,4 евра), председник општине је предложио повлачење предлога. Како је наведено у званичним документима, процењена цена није задовољила критеријуме „доброг домаћина“, те је продаја по том износу оцењена као економски неоправдана.

Веће је на седници усвојило предлог председника и донело закључак о стављању ван снаге претходне одлуке, чиме је поступак отуђења парцела код Цврцине баре обустављен. Истом одлуком, поништен је и закључак којим је била покренута продаја катастарске парцеле број 1/3 у К.О. Челарево (парцела преко пута гробља).
