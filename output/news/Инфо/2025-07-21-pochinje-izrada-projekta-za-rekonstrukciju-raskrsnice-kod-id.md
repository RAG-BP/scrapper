---
title: "Почиње израда пројекта за реконструкцију раскрснице код IDEA-е у Бачкој Паланци"
date: 2025-07-21
category: Инфо
url: https://backapalankavesti.com/info/opstinske-vesti/uredjenje-raskrsnice-kod-idea-supermaketa-palanka/
---

Ова раскрсница је већ дуже време препозната као небезбедна и непрактична, уз честе гужве и саобраћајне незгоде, што је навело грађане да годинама апелују на њено уређење. Одобравањем покрајинских средстава направљен је први корак ка решавању тог проблема.

Међутим, одобрена средства се не односе на саму изградњу, већ искључиво на припрему неопходне техничке документације.

То значи да овај пројекат у овом тренутку не постоји као готов план, већ ће се тек радити у складу са правилима јавног позива. Тек по завршетку документације локална самоуправа ће моћи да планира наредне кораке, да аплицира за средства за реализацију, распише јавну набавку за извођача и крене у радове.

Поред овог пројекта, општина Бачка Паланка добила је средства и за израду техничке документације за нову раскрсницу на државном путу II А реда број 108, која ће обезбедити прикључење радне зоне у Гајдобри,  још један пројекат од значаја за нашу општину.

Важно је напоменути да је један од услова конкурса био и да јединица локалне самоуправе у својој одлуци о буџету предвиди средства за извођење радова након израде документације. То значи да општина Бачка Паланка мора да покаже спремност да настави пројекат и у наредној фази – финансирањем реализације радова, било из сопственог буџета или уз подршку виших нивоа власти.

У пракси, то додатно обавезује локалну самоуправу да не заустави пројекат на папиру, већ да након израде техничке документације активно планира и обезбеди финансирање за конкретну реконструкцију раскрснице коју грађани већ дуго очекују.
