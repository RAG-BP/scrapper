---
title: "Активисти из Новог Сада пребачени у кућни притвор"
date: 2025-07-10
category: Инфо
url: https://backapalankavesti.com/info/srbija/aktivisti-iz-novog-sada-prebaceni-u-kucni-pritvor/
---

Реч је о активистима Младену Цвијетићу, Срђану Ђурићу и Давору Стефановићу из Покрета слободних грађана. Та одлука објављена је на Порталу судова Србије.

Апелациони суд у Новом Саду је 28. маја 2025. године донео решење којим су уважене жалбе бранилаца и преиначено решење Вишег суда.

Окривљенима Цвијетић Младену, Ђурић Срђану и Стефановић Давору укинут је притвор и одређена мера забране напуштања стана уз електронски надзор. Мера забране може трајати до 28.8.2025. године, а у случају кршења забрана окривљенима може бити поново одређен притвор, саопштено је из Суда.

Шесторо активиста Покрета слободних грађана и организације Студенти против ауторитарне власти (СТАВ) више од два месеца су се налазили у притвору, оптужени за покушај рушења уставног поретка због наводног планирања упада у Скупштину Србије и Радио-телевизију Србије, али је Апелациони суд у Новом Саду раније овог месеца притвор за прво троје активиста заменио кућним, док је одлука о Цвијетићу, Ђурићу и Стефановићу враћена на поновно одлучивање.

Након тога испред суда који су грађанке и грађани Новог Сада блокирали 14 дана, тражећи да се активисти пусте – проглашен је и крај блокаде ове институције.

„Активисти који су провели три месеца у притвору пуштени су у кућни притвор што значи да се вечерас враћају својим породицама“, рекла је студенткиња која је том приликом прогласила завршетак блокаде суда.

Радивој Јововић покрајински посланик из ПСГ-а рекао је окупљенима испред новосадског суда да је полиција контактирала породице и да сва тројица одлазе кућама.

Давор иде у Мајданпек, Срђан у Шабац, где им живе родитељи, а Младен остаје у Новом Саду у стану где живи.

Окупљени су бурним аплаузом, скандирањем, смехом и сузама дочекали вест. Студенти су објавили да је блокада суда након 14 дана званично завршена.
