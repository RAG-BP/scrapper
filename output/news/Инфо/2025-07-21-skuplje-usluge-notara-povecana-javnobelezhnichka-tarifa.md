---
title: "Скупље услуге нотара – Повећана јавнобележничка тарифа"
date: 2025-07-21
category: Инфо
url: https://backapalankavesti.com/info/srbija/skuplje-usluge-notara-povecana-javnobeleznicka-tarifa/
---

Ипак, није се само вредност бода увећала – Министарство правде за одређене послове које обављају нотари – подигла је и број бодова који им следује за накнаду трошкова.

Тако је код накнаде материјалних трошкова које грађани морају да надокнаде нотару – попут трошкова за поштанске услуге, банковне послове укључујући и трошкове отварања и коришћења јавнобележничког рачуна за странке, фотокопирање документације, израду оверених преписа за службену употребу – дуплиран број бодова за одређене случајеве.

„За исправе о правним пословима и хипотеци странка је дужна да накнади јавном бележнику трошкове у укупном износу од 8 бодова (а по старом је 4 бода), а за анексе исправа о правним пословима и хипотеци, наследничке изјаве, пуномоћја, сагласности супружника и друге изјаве у укупном износу од 4 бода (а по старом је 2 бода)“, стоји у новом тарифарнику.

На конкретном примеру, накнада која је до сада коштала 600 динара (четири бода по 150 динара), сада ће бити 1.440 динара (8 бодова по 180 динара).

Двоструко више бодова (и на то у вишој вредности) доноси и накнада материјалних трошкова јавног бележника за издавање извода из листа непокретности и листа вода из базе података Геодетског катастарског информационог система коју води Републички геодетски завод на захтев странке у форми овереног одштампаног оригиналног приказа извода из листа непокретности и листа вода, странка је дужна да надокнади јавном бележнику материјалне трошкове у фиксном износу од 6 бодова (до сада је било 3 бода).

Награда јавном бележнику следује за „састављање јавнобележничког записа, односно потврђивања приватне исправе према вредности предмета правног посла“.

„За сачињавање јавнобележничког записа о установљавању права стварне службености или његову солемнизацију јавном бележнику припада награда у висини од 200 бодова“, стоји у новој тарифи.

За сачињавање једностране заложне изјаве јавном бележнику припада награда у висини од 50 одсто награде (у зависности од вредности правног посла), с тим што укупна награда не може износити више од 4.000 бодова.

Овај проценат је до сада био 40 одсто.

Промењен је и број бодова за оверу потписа на нејавној исправи (такозвана солемнизација) – са два на један.

Награда јавног бележника за оверу потписа на нејавној исправи којом се потврђује да су странке правног посла или странке које дају изјаву својеручно потписале или својеручно ставиле отисак прста, износи 1 бод по једном потпису и на једном примерку јавнобележничке исправе.

У том случају странка је, предвиђено је, дужна да јавном бележнику накнади материјалне трошкове у укупном износу од 2 бода.

Ако се оверава потпис лица као заступника правног лица или предузетника, поред награде (1 бод по једном потпису и на једном примерку), јавном бележнику припада и награда у висини од 2 бода по сваком таквом потпису. У том случају јавном бележнику надокнађују се и материјални трошкови у укупном износу од 7 бодова.
