---
title: "Жесток ваздушни удар Израела на Иран"
date: 2025-07-21
category: Инфо
url: https://backapalankavesti.com/info/svet/zestok-vazdusni-udar-izraela-na-iran/
---

Израел је извео „превентиван“ ваздушни удар на Иран, потврдио је министар одбране Израел Кац у петак око три сата ујутру. Нападнуто је стотинак циљева широм земље.

Неколико сати касније Техаран је узвратио нападом са стотинак дронова. У Израелу је проглашено ванредно стање. Ваздушни простор изнад јеврејске државе је затворен.

Међу погинулима у Ирану су врховни командант иранског Корпуса исламске револуционарне гарде Хосеин Салами, командант Голамали Рашид, шеф армије Мохамед Багери, бивши шеф националне безбедности Ирана Али Шамкани. Убијена су и најмање два стручњака за нуклеарну физику.

Премијер Израела Бењамин Нетањаху је изјавио да су напади усмерени на ирански војни врх и стручњаке за нуклеарни програм и да ће трајати колико буде потребно да се уклони иранска нуклеарна претња.

Овај напад има далеко већу тежину од уобичајних оружаних чарки између две непријатељске земље послењих година. Поред војних циљева Израел је напао и нуклеарна постројења – као 1981. на нуклеарни реактор Осирек у Ираку, или 2007. на нуклеарно постројење у Ираку које је било у фази изградње.

Овај напад у петак, 13. јуна, отвара сценарио од кога су многи деценијама страховали: отворени рат између две највеће војне силе на Блиском истоку.

Праведнички наступ Нетањахуа

Нетањаху је био у свом елелементу, онакав каквог га свет одавно познаје. Бомбастичним језиком изговореним у тону праведника објашњавао је зашто је Израел у „самоодбрани“ морао да нападне Иран.

Војна операција носи име Рисинг Лион, рекао је Нетањаху. Њен циљ је да уклони „иранску претњу опстанку Израела“. Први напади били су, каже, усмерени на „срце“ иранског програма за обогаћивање уранијума за атомско оружје. Напади нису усмерени против иранског народа, већ против „иранске диктатуре“.

ЦНН јавља да је бомбардовано на десетине мета широм Ирана. Извори америчке телевизије кажу да су мета били и војни врх и водећи нуклеарни научници у Ирану. Очекује се више таласа напада који би могли да трају данима.

Позивајући се на израелске војне изворе агенција Ројтерс пише да су циљ била нуклеарна постројења. Наводно је Иран развио свој атомски програм до тачке када је производња нуклеарног оружја само питање кратког времана.

Јордан привремено затвара свој ваздушни простор као меру предострожности, након израелских напада на Иран рано у петак ујутру, јавља ЦНН.

Убијени командант иранске Револуционарне гарде и бивши шеф националне безбедности

Ирански државни медији извештавају о више експлозија у близини Техерана и у самом главном граду. Репортер иранске државне телевизије тврди да је видео неколицину мртвих. Изнад нуклеарног постројења Натанс у центру земље наводно се види дим. Државна телевизија приказује погођене зграде у Техерану. Има цивилних жртава.

Иранци тврде да је у ваздушном удару убијен командант Револуционарне гарде Хосеин Салами.

Бивши шеф националне безбедности Ирана Али Шамкани убијен је у израелским нападима на Иран, јављају ирански државни медији, а преноси ЦНН.

„Атентат на Алија Шамканија је такође потврђен“, саопштила је у петак иранска државна новинска мрежа ИРИНН.

Шамкани је био кључни саветник иранског врховног вође Ајатолаха Хамнеија и обављао је функцију секретара Националног савета за безбедност скоро деценију.

Шамкани је био звезда у успону иранске дипломатије и добро познат у дипломатским круговима у Вашингтону и Европи. Изненада је смењен средином 2023. године, а аналитичари сугеришу да га је Хамнеи у то време можда сматрао превише амбициозним.

Трамп се залаже за преговоре са Техераном

Председник САД Доналд Трамп раније је позвао Израел да се уздржи од напада на Иран, с обзиром да су у току преговори о иранском нуклераном програму.

„Налазимо се пред прилично добрим споразумом“, рекао је Трамп у четвртак. Упозорио је на „масован сукоб“ у региону, уколико га израелски премијер Бењамин Нетањаху не послуша и спроведе у дело напад на иранска нуклеарна постројења, што је већ био најавио.

Трамп је рекао да он не жели да Израел „упадне тамо“, али да се њему чини да је то нешто што би могло да се догоди.

„Моја комплетна Влада је добила упутство да преговара са Ираном“, рекао је даље Трамп. Али Техеран мора „једном за свагда да напусти наду да ће доћи до атомског оружја“.

Америка није умешана у напад Израела

Амерички државни секретар Марко Рубио је нагласио да је Израел напао Иран унилатерално и да тврди да је то учинио у самоодбрани.

„Ми нисмо умешани у ваздушне ударе на Иран. Наш приоритет је да заштитимо америчке снаге у региону“, рекао је Рубио у саопштењу које је издала Бела кућа.
