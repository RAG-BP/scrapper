---
title: "Данас је Петровдан, храмовна слава у Гајдобри"
date: 2025-07-17
category: Инфо
url: https://backapalankavesti.com/info/crkvene-vesti/danas-je-petrovdan-4/
---

Апостол Петар, неписмени и простодушни рибар Симон из Витаиде, први је од ученика изразио непоколебљиву веру у Христа. Као епископ проповедао у Палестини, Сирији, Малој Азији и Антиохији. Сматра се писцем две посланице које су придружене Новом завету.

Свети апостол Павле најпре је био фарисеј Савле и велики прогонитељ хришћана. Пошао је за учењем сина божијег и постао један од навећих проповедника и теолога прве хришћанске цркве. Оба светитеља погубљена су у Риму.

Петар је распет на крсту, али главом надоле јер је сматрао да је недостојан да буде погубљен на исти начин као његов учитељ.

Павлу, римском држављанину, истог дана одрубљена је глава.

У народу, празновање Петровдана започиње вече пре, када се пале лиле, буктиње од младе коре дивље трешње или брезе. Пале се на местима где се народ окупља, на трговима и раскршћима, симболишуће некадашње прогоне хришћана. Обележава се као крсна слава многобројних породица.
