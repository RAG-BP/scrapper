---
title: "Адвокатска комора Србије: Хитно зауставити насиље над студентима и грађанима"
date: 2025-07-07
category: Инфо
url: https://backapalankavesti.com/info/srbija/advokatska-komora-srbije-hitno-zaustaviti-nasilje-nad-studentima-i-gradjanima/
---

Адвокатска комора Србије (АКС) затражила је данас моментално заустављање насиља и репресије над студентима и грађанима, као и хитно враћање поштовању основних права и слобода загарантованих Уставом и међународним конвенцијама чија је Србија потписница.

Управни одбор Адвокатске коморе Србије је на електронској седници вечерас донео одлуку да све своје капацитете стави на располагање учесницима протеста.

Како се наводи на сајту струковног удружења адвоката, на основу члана 66 Закона о адвокатури и члана 33 Статута Адвокатске коморе Србије донета је одлука да сви капацитети Адвокатске коморе Србије буду стављени на располагање учесницима протеста који су нападнути на било који начин и од стране било којих формалних или неформалних полицијских снага, било у случају привођења, хапшења или физичког напада. Ово подразумева и коришћење Кол центра Адвокатске коморе Србије за пружање одбрана по службеној дужности, као и система за пружање бесплатне правне помоћи уколико капацитет Кол центра буде преоптерећен. Такође се дозвољава и формирање листе адвоката који су спремни да буду ангажовани 24 часа дневно.

Адвокатска комора позвала је своје чланове да се пријаве за пружање бесплатне правне помоћи учесницима протеста и навела да ће ова листа бити објављена на сајту Коморе.

Адвокатска комора се данас огласила и саопштењем о континуираном и систематском кршењу људских права у Србији.

„У Србији већ дуже време сведочимо озбиљном и систематском кршењу људских права, које је кулминирало догађајима на Видовдан 2025. године. Тог дана дошло је до масовне и прекомерне употребе силе од стране полиције и посебних јединица полиције према мирним демонстрантима међу којима су били студенти, грађани и припадници цивилног друштва. Овакве мере представљају грубо кршење права на слободу окупљања, мишљења, као и физичког и психичког интегритета грађана. Посебно забрињава покушај уласка полиције на Правни факултет у Београду чиме се нарушава независност и аутономија целог Универзитета. Том приликом је полиција предводила бруталну акцију у којој је дошло до тешког повређивања студената. Овакво поступање полиције сматрамо недопустивим без обзира од кога је дошло наређење. Ова ескалација представља наставак репресивног обрасца који је постао очигледан још почетком године након трагедије у Новом Саду, у којој је 16 невиних људи изгубило живот. Студенти су упутили захтеве који се тичу успостављања владавине права, утврђивања одговорности и борбе против системске корупције.

На све то председник Републике Србије јавно је реаговао називајући студенте и грађане „фашистима“, „нацистима“, „терористима“ и сличним изразима који представљају недопустиву стигматизацију и таргетирање сопствених грађана. Оваква реторика додатно продубљује друштвене поделе и отвара простор за даље насиље и репресију.

Видовдан 2025. означава нову тачку ескалације у континуитету кршења основних људских права. Употреба силе према грађанима који мирно изражавају ставове, у комбинацији са јавним говором највиших државних функционера, озбиљно нарушава темеље демократског друштва. Хапшења протестаната која су постала произвољна доводе у питање у чијем интересу ради полиција, односно да ли је у служби грађана или искључиво извршне власти. Захтевамо моментално заустављање насиља и репресије над студентима и грађанима, као и хитно враћање поштовању основних права и слобода загарантованих Уставом Републике Србије и међународним конвенцијама чија је Србија потписница. Седница Управног одбора Адвокатске коморе Србије до даљњег је у сталном заседању“, наводи се у саопштењу Управног одбора Адвокатске коморе Србије.
