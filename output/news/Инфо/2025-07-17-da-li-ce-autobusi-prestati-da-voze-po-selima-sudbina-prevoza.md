---
title: "Да ли ће аутобуси престати да возе по селима? Судбина превоза у рукама Општине (ВИДЕО)"
date: 2025-07-17
category: Инфо
url: https://backapalankavesti.com/info/opstinske-vesti/da-li-ce-autobusi-prestati-da-voze-po-selima-sudbina-prevoza-u-rukama-opstine-video/
---

Одборници су дали сагласност на Одлуку о поништавању поступка реализације пројекта јавно-приватног партнерства са елементима концесије за поверавање обављања комуналне делатности јавног приградског превоза путника, који је био покренут у септембру 2023. године. Разлог поништавања је техничке природе — јавни позив није објављен на Порталу Tenders Electronic Daily (TED), што је законска обавеза за пројекте чија процењена вредност прелази 5 милиона евра.

У циљу обезбеђивања континуитета јавног превоза и права грађана на доступну услугу, одборници су истовремено усвојили и Одлуку о покретању новог поступка јавно-приватног партнерства са елементима концесије. До завршетка тог поступка, услугу ће и даље обављати постојећи превозник „Дунавпревоз“ из Бачке Паланке.

Иако је Скупштина општине Бачка Паланка дала сагласност на Анекс II уговора са Дунавпревозом, којим би се обезбедио наставак јавног приградског превоза до закључења новог уговора, сам превозник тај анекс још увек није потписао. Документ је усаглашен у оквиру Радног тела, добио је подршку Општинског већа, а већина одборника га је подржала на седници. Међутим, без потписа друге стране у овом случају Дунавпревоза, уговор нема правну снагу.

Додатну тежину ситуацији даје чињеница да на претходно расписани поступак концесије није стигла ниједна пријава, што значи да су услови уговора упитни, али и о будућој одрживости јавног превоза у општини. Уколико се актуелни анекс не потпише, а нови поступак не да резултате, постоји реална опасност да грађани остану без организованог превоза, што би нарочито погодило приградска и сеоска подручја.

У случају да се Анекс II Јавног уговора између Општине Бачка Паланка и превозника не потпише, односно ако не буде правно регулисан наставак пружања услуге до окончања новог поступка, постоји више потенцијалних последица по грађане и функционисање општине.

Ако нема важећег уговора (или анекса), превозник не би имао правни основ да настави са пружањем услуге. То практично значи да аутобуси могу престати да саобраћају, што би директно угрозило свакодневно функционисање великог броја грађана — ученика, студената, радника, пензионера, посебно у приградским и руралним деловима општине.

Општина би могла бити изложена прекршајној и евентуално материјалној одговорности, јер би својом неактивношћу или пропустом довела до прекида пружања услуге од јавног значаја. Такође, грађани и организације би могли подносити приговоре, па чак и тужбе, због ускраћене услуге.

Ауторка: Јована Данилов
