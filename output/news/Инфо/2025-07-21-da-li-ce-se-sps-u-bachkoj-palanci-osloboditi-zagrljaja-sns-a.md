---
title: "Да ли ће се СПС у Бачкој Паланци „ослободити загрљаја“ СНС-а?"
date: 2025-07-21
category: Инфо
url: https://backapalankavesti.com/info/politika/da-li-ce-se-sps-u-backoj-palanci-osloboditi-zagrljaja-sns/
---

Бранко Ружић је један од најпрепознатљивијих функционера Социјалистичке партије Србије (СPS), некадашњи потпредседник Владе Србије и министар у више мандата. Дугогодишњи је члан и утицајна фигура унутар странке, али тренутно не обавља високу функцију у руководству.

Након што је SPS на локалним изборима у Зајечару освојио мање од 3% гласова, Ружић је јавно поручио да је то „горка пилула и путоказ“ за странку, и позвао на „ресетовање идентитета“ и напуштање чврстог савеза са СНС-ом. Његова изјава је узбуркала страначке редове, јер долази од високопозиционираног члана који је био присутан и приликом доношења садашњег политичког курса.

Председник Србије Александар Вучић изјавио је у Прагу (12.06.) да је на СПС-у да се изјасни о ставовима члана те партије Бранка Ружића, који је рекао да би социјалисти требало да изађу из загрљаја Српске напредне странке и поручио да свако има право да иде својим путем.

„Њихово је право. Најбоље им је да се загрле са Драганом Ђиласом, Здравком Поношем и блокадерима ако то Бранко Ружић мисли. У СПС има много часних људи који не мисле као он, али он одавно припада можда некој лабуристичкој партији из иностранства, јер ни идеолошки више не припада ни својој земљи ни својој партији“, казао је Вучић у Прагу за Пинк на питање како коментарише изјаву Ружића да треба ићи на прелазну владу, а да СПС треба да изађе из загрљаја СНС.

Да ли општински одбор СПС-а у Бачкој Паланци подржава овај став и да ли би дистанца од СНС-а допринела већој политичкој аутономији и јачању социјалистичке идеје, одговорио је Бојан Радман, председник Општинског одбора СПС-а, уједно и члан Главног одбора странке.

– Политика СПС-а утврђена је на највишим органима странке, у Председништву и Главном одбору, и том утврђеном курсу остајемо доследни. И Бранко Ружић је био присутан када је та политика дефинисана. Дакле, ниједан локални одбор, па ни наш, не иступа самостално из тог оквира. То је део партијског деловања и демократског централизма који уважавамо, рекао је Радман.

Како је додао, Ружић је сада изнео лични став и то не у својству функционера, већ као члана партије.

– Ми јесмо велика организација, без обзира на то како то споља изгледа, рекао је Радаман, истичући да се евентуалне промене курса могу очекивати тек након следећег конгреса странке, заказаног за наредну годину.

– СПС неће бити део покрета који се формира, при томе мислим на Покрет за народ и државу. Остаћемо у самосталним оквирима, закључио је Бојан Радман, члан Главног одбора СПС-а.

Ауторка: Јована Данилов
