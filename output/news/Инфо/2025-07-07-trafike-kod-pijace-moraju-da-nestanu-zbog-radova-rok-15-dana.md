---
title: "Трафике код пијаце морају да нестану због радова – Рок 15 дана, без надокнаде"
date: 2025-07-07
category: Инфо
url: https://backapalankavesti.com/info/opstinske-vesti/trafike-kod-pijace-moraju-da-nestanu-zbog-radova-rok-15-dana-bez-nadoknade/
---

БАЧКА ПАЛАНКА – Власницима монтажних објеката (трафика) постављених у близини пијаце, Општина Бачка Паланка доставила је решење о једностраном раскиду уговора о привременом закупу јавне површине са роком од 15 дана. У том року они морају да уклоне своје објекте о свом трошку и оставе јавну порвшину онако како су је затекли.

Како се наводи у обавештењу, разлог за ову одлуку су радови на партерном уређењу дела улице Краља Петра Првог који обухватају деоницу од улице Жарка Зрењанина до улице Шафарикове и који би требали ускоро да почну. Општина је 20. маја закључила уговор о јавној набавци радова који подразумева и радове на простору где се налазе објекти који су дати у привремени закуп.

У складу са уговорним одредбама власници трафика немају право на повраћај уложених средстава нити на надокнаду за прибављене сагласности за обављање делатности. Они су обавезни да у року од 15 дана од пријема решења о раскиду: уклоне монтажни објекат, земљиште врате у првобитно стање, врате јавну површину у посед општине и измире све трошкове настале из закупа.

У разговору са неколико закупаца монтажних објеката код пијаце у Бачкој Паланци добили смо информацију да је међу њима завладала велика неизвесност и незадовољство, након што су примили решење о раскиду уговора и обавези уклањања објеката у веома кратком року.

Једна од власница објеката навела је, да је уговор о закупу на период од пет година потписала у децембру 2024. године, са ступањем на снагу у јануару 2025. године. Према њеним речима, потпуно их је затекло решење о раскиду, посебно јер тренутно располажу великом количином робе коју не знају где и како да продају.

Од представника Општине су добили информацију да ће радови на уређењу трајати 270 дана и да ће након тога имати могућност да поново поставе објекте, али по новим стандардима, што подразумева куповину нових типизираних монтажних објеката. То, како кажу, представља додатни финансијски терет уз већ постојеће трошкове демонтаже, губитак улагања у објекте и немогућност редовног обављања делатности.

– Не знамо где да преместимо објекат, а постоји реална могућност да се при премештању оштети или у потпуности распадне. Не знамо шта ће бити са нашом фирмом, са пословањем и профитом. Општина нам није понудила никакву алтернативу, нити нам је пружила подршку у овом процесу. Овде радимо годинама, купци нас знају и свакодневно долазе. Само премештање би био велики ризик и ударац за наш бизнис – наводи један од закупаца.

Саговорници истичу и да није било никаквих консултација нити састанака са представницима локалне самоуправе, те да нису добили прилику да учествују у проналажењу прелазног решења.

– Питамо се, како локална самоуправа подстиче и подржава предузетништво ако на овакав начин урушава мале приватне послове. Ја мислим да ћу морати да затворим објекат, не видим решење и очајан сам – каже закупац.

Закупци апелују на надлежне да се у што краћем року размотри могућност за одлагање рокова или обезбеђивање прелазне локације за наставак делатности.

Питали смо руководиоца Одељења за привреду у Општини Бачка Паланка, Младена Лучића, зашто закупци нису раније обавештени и зашто су добили тако кратак рок.

– Сви су били обавештени. Лично сам разговарао са свима њима. Знали су да је планирано уређење тог дела града и да ће доћи моменат када ће објекти морати да се уклоне – рекао је Лучић.

Како наводи, неколико власника већ је било код њега на разговору и добили су одговоре на сва питања и недоумице. Он поново позива све заинтересоване закупце да дођу, како би заједнички дошли до решења.

– Спремни смо да организујемо састанак ако мисле да има потребе. Знамо да им ова промена пада тешко, али треба да гледају лепшу страну ове ситуације. Не бежимо од одговорности и ту смо да им помогнемо. Тренутно има четири слободна објекта у оквиру пијаце, па можемо разговарати са ЈКП „Комуналпројект“ да неко од њих тамо буде привремено премештен. Такође, у сарадњи са ЈП „Стандард“, можемо проверити да ли Општина располаже објектима које бисмо могли да им понудимо за наставак пословања – објаснио је Лучић.

Он додаје да ће Општина изаћи у сусрет закупцима који не буду могли да се иселе у предвиђеном року.

– Наравно да ћемо продужити рок ако неко не може да стигне. Циљ нам је да радови почну што пре, али и да свима пружимо шансу да наставе посао у уређеном и лепшем окружењу, закључује Лучић.

Радови који следе, део су ширег пројекта за који је Општина Бачка Паланка определила средства за наставак радова на партерном уређењу центра Бачке Паланке од продаје некретнине које чине комплекс бивше фабрике „Меркур“. Реализација друге фазе радова на партерном уређењу подразумева проширење пешачких површина северне и јужне стране улице Краља Петра Првог, изградњу атмосферске канализације, постављање новог урбаног мобилијара и радове у зони паркинга са јужне стране са реконструкцијом атмосферске канализације.
