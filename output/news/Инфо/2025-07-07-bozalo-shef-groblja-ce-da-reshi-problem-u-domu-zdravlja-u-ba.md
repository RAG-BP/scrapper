---
title: "Бозало: Шеф гробља ће да реши проблем у Дому Здравља у Бачкој Паланци?"
date: 2025-07-07
category: Инфо
url: https://backapalankavesti.com/info/politika/bozalo-sef-groblja-ce-da-resi-problem-u-domu-zdravlja-u-backoj-palanci/
---

Извештај је представила директорка установе, др Срђана Крстоношић изневши податке о организацији, броју запослених, броју пружених услуга, стању примарне и секундарне здравствене заштите, као и финансирању служби.

Излагање директорке испратио је коментар одборника Српске радикалне странке, Драгана Бозала, који је изразио сумњу у ефикасност актуелног руководства и указао на недавне кадровске промене.

– На прошлој седници, када је Дом здравља био на дневном реду, свако моје излагање завршавао сам реченицом да ту нешто мора да се промени. Убрзо након тога, Покрет социјалиста, који држи контролу над овом установом, именовао је Слободана Родића дипломираног економисту и бившег директора Комуналпројекта из периода власти Радикала за заменика директора Дома здравља. Према мојим сазнањима, он је замрзао своје радно место на гробљу, у случају да може да се врати. Мислио сам да ће он данас доћи да извештава о раду и финансијама, с обзиром да је економиста. Ово је јединствен пример у раду овог парламента да директор дође са шефом рачуноводства и препусти реч њему, навео је Бозало.

На дискусију се надовезао и одборник Теодор Нинковић, који се осврнуо на проблем недостатка радне снаге у Дому здравља „Др Младен Стојановић“. Указао је на повећан одлив запослених у претходној години и поставио питања о конкретном броју здравствених радника који недостају, као и о томе да ли установа испуњава законски минимум у погледу броја запослених, у складу са важећим прописима. Посебно је истакао проблем сеоских амбуланти, у којима, како је навео, често нема лекара, али ни медицинских техничара.

Одговарајући на ова питања, директорка установе др Срђана Крстоношић навела је да Дом здравља, према кадровском плану који добија од Министарства здравља, треба да има укупно 72 доктора медицине, укључујући лекаре опште праксе и специјалисте.

Дом здравља пружа услуге за око 50.000 становника општине, преко централне зграде у Бачкој Паланци, амбуланти у Новој Паланци и Старом граду, као и у здравственим станицама у свих 13 насељених места.

Упркос потребама великог броја хроничних и непокретних пацијената, у извештају за 2024. годину наводи се да су кућне посете у оквиру службе за здравствену заштиту одраслих практично сведене на минимум. Забележено је свега 248 кућних посета током 2024 године, и то искључиво у сврху здравствено-васпитног рада. У редовном делу извештаја истиче се да услуге кућног лечења више нису у обиму као раније и да је у првом тромесечју 2024. године кућно лечење потпуно укинуто, управо због недостатка лекара.

Установу је 2024. године чинило 328 запослених, од чега 292 на неодређено време. Специјалистички кадар из области ортопедије, интерне медицине, гинекологије и спортске медицине ангажован је уговорно, уз финансијску подршку локалне самоуправе. Ипак, највећи проблем представља недостатак лекара опште праксе, наведено је у извештају.

Како је навела директорка током 2024. године деветоро лекара опште праксе напустило је Дом здравља, троје није добило продужење уговора, један лекар је отишао у иностранство, двоје у инвалидску пензију, а један је уписао волонтерску специјализацију. Два лекара напустила су установу због, како се наводи, притиска и вербалних напада пацијената, као и претераног обима посла, у једној смени било је случајева прегледа и до 70 пацијената, што су лекари оценили као нехумане услове рада.

Проблем кадровске покривености додатно је појачан одсуствима: пет докторки отишло је на трудничко боловање, једна докторка је била одсутна због неге детета, а друга због болести. Према извештају, укупно је запослено 43 лекара опште праксе, од којих је 11 распоређено у службу хитне медицинске помоћи, а један у Центар за дијализу. То значи да у општој пракси ради 31 лекар. Међутим, од тог броја шесторо је на специјализацијама, а седморо на боловању, па реално у установи активно ради свега 18 лекара опште праксе, што значи да је 13 лекара запослено у Дому здравља али тренутно не ради.  При томе, мора се узети у обзир и да запослени имају право на редовне годишње одморе и да се јављају непланирана боловања, што додатно оптерећује систем.

Директорка установе др Срђана Крстоношић навела је да су свесни проблема, али да тренутно нису у могућности да их у потпуности реше. Истакла је да је крајем 2024. године постигнут договор са локалном самоуправом да се од 1. јануара 2025. године појачају напори у привлачењу медицинског кадра у Дом здравља. Како је навела, два лекара из Оџака прешла су да раде у Бачкој Паланци, док два лекара из Бача имају уговор о допунском раду и такође раде у Бачкој Паланци. Према њеним речима, први резултати тог договора већ су видљиви у текућој години.

На то се надовезао председник општине Бранислав Шушница, који је истакао да је локална самоуправа одобрила додатна финансијска средства 20.000 динара месечно за медицинске сестре, као и 30.000 динара за лекаре који раде у сеоским амбулантама, у циљу подстицања запослених да остану у систему примарне здравствене заштите.

Јована Данилов
