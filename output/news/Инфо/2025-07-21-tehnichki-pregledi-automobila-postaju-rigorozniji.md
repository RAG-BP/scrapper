---
title: "Технички прегледи аутомобила постају ригорознији"
date: 2025-07-21
category: Инфо
url: https://backapalankavesti.com/info/srbija/tehnicki-pregledi-automobila-postaju-rigorozniji/
---

Како су објаснили из Агенције за безбедност саобраћаја (АБС), подаци са техничких прегледа у реалном времену прослеђиваће се Министарству унутрашњих послова и АБС. Након завршетка техничког прегледа подаци ће аутоматски бити доступни информационом систему Е-управе, односно биће могућа регистрација возила само на основу валидних регистрационих листова.

Из АБС су појаснили да увођење централног информационог система подразумева интеграцију мерних уређаја, различитих информационих система и централизовану обраду података.

„У централном информационом систему техничких прегледа постојаће подаци о привредним друштвима и контролорима који се баве вршењем техничког прегледа возила, странкама, возилима, извршеним мерењима помоћу уређаја и прорачунима, оценама техничке исправности возила, степену неисправности возила, као и утврђеним техничким неисправностима“, објашњавају из АБС.

Напомињу да ће централни информациони систем бити повезан с више постојећих информационих система, како унутар МУП и АБС, тако и са информационим системима других органа и институција као што су Централни регистар обавезног социјалног осигурања (ЦРОСО), информациони систем Агенције за привредне регистре (АПР) и информациони систем Е-управе.

Главни и одговорни уредник портала Аутоинфо, Жељко Регода, рекао је раније за Курир да возачи неисправних возила више неће моћи да прођу технички с „две црвене“.

„Очекујем да то заживи следеће године, прво ће бити један тестни период. То је комплексни систем, они већ на неки начин имају базу, али ово је нешто комплексније и озбиљније јер ће резултати уређаја за контролисање кочница и издувних гасова бити директно умрежени у базу. То ће онемогућити муљање, дакле резултати ће аутоматски излазити у тој бази. Нема преправке, нема враћања, нема гашења камере па стављања другог возила. Ко је имао неисправне кочнице или издувне гасове, неће више моћи да части неког да прође технички“, наводи Регода.

„У граду имате колико хоћете аутомобила којима један мигавац не ради“

Професор Саобраћајног факултета у Београду у пензији Милан Вујанић објаснио је за ТВ Прва да је овај систем пројектован са намером да оно што се на терену тренутно узима као податак, буде опште позната чињеница за онога који руководи безбедношћу саобраћаја.

„Грађани техничку исправност возила контролишу једанаестомесечним техничким прегледима. Можете у граду видети колико хоћете аутомобила којима не ради мигавац или им ради један, други не ради, чиме се нарушава основно правило види и буди виђен. Због тога је технички преглед, а посебно због чињенице да возила током експлоатације лако могу доћи у ситуацију да им се поквари неки од виталних уређаја. То су уређаји за заустављање, уређаји за управљање и сигнализацију. Сви ти уређаји имају функцију, овај за заустављање да можете да избегнете незгоду, овај за управљање да можете да идете тамо где сте намерили и овај за сигнализацију да други виде шта имате намеру да урадите. Дакле, ако нешто од тога не ради, ви стварате опасност за друге људе. Није проблем да ли је неко неозбиљан па га не брине његова лична безбедност, него да ли угрожава друге људе. Због тога је битно да сви будемо што могуће пажљивији“, појашњава професор.

Каже да је због тога морамо да имамо систем који је у сваком тренутку је у стању да констатује где је неисправност и да се та неисправност отклања.

„Посебно, што овај систем омогућава, неће бити више махинација на техничком прегледу. Увек ће постојати неки проценат махинације, али је битно да он буде што мањи, а овај систем омогућава да он практично буде минималан“, наводи он.

Вујанић истиче да све што је уведено на техничком прегледу да буде исправно, није уведено без разлога, већ зато што може оставити последице по друге учеснике у саобраћају, али и самог возача који вози са неисправним деловима.
