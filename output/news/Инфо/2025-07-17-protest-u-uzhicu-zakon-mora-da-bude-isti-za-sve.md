---
title: "Протест у Ужицу: Закон мора да буде исти за све"
date: 2025-07-17
category: Инфо
url: https://backapalankavesti.com/info/srbija/protest-u-uzicu-zakon-mora-da-bude-isti-za-sve/
---

Након говора, најављено је да ће око 18.15 кренути у шетњу од трга до блокаде магистралног пута.

Иако није речено до када ће блокада трајати, раније је најављено да ће протест трајати до један сат после поноћи, односно укупно девет сати за девет ухапшених.

На протесту, који је званично почео око 17 часова, прочитано је писмо некадашњег репрезентативца Србије у фудбалу, Ужичанина Немање Видића, који је упутио апел свима, посебно полицији, судијама и тужиоцима, наводећи да сви желе исту Србију – праведну, поштену и успешну.

„Закон мора бити исти за све, без изузетка. Иза нас стижу генерације које неће пристати на мање, генерације које ће умети, које заслужују боље. На нама је да их подржимо, да им оставимо земљу какву сањамо. Боримо се за нашу децу и њихову будућност, за нашу Србију“, поручио је Видић у писму.

На протесту је прочитано и писмо аутора и уредника емисије „Квадратура круга“ на РТС-у, Ужичанина Бранка Станковића, који је изјавио да враћа Повељу града Ужица, коју му је „самоуручила градоначелница пре четири године, али не и доделила“.

„Кад се право и правда погазе и завлада неправда – немаш право на ћутање“, поручио је Станковић.

Адвокат Владимир Терзић поручио је да ће адвокати бити глас слободе свакога ко је притиснут, наводећи да девет приведених, међу којима је и адвокат Радован Новаковић, нису угрозили никога.

„Они нису извршили никакво кривично дело, ухапшени су зато што су стајали усправно, зато што су рекли оно што ова власт не воли да чује – доста је“, навео је Терзић.

Адвокати, према његовим речима, неће стајати са стране, додајући да њихов задатак није да буду саучесници, већ да „бранимо закон и када је у блату“.

„Позивам тужиоце и судије да се сете да нису ничији извршни орган, ваша заклетва није дата ниједној партији – дата је грађанима и праву. Ниједна оптужница не сме да служи власти, већ закону. Слушајте Устав, а не команду, јер једног дана ће историја писати ко је ћутао, а ко је штитио“, додао је Терзић.

Адвокат Божо Прелевић оценио је да тренутно у Србији постоје само две стране – добро и зло, наглашавајући да сматра да треће нема.

„Зло дрхти од страха кад вас види, зло је продало све што је могло и планира да прода све што је остало у Србији. Они могу остати на власти само ако постану власници Србије. У том случају, ми смо робови. Да ли пристајемо да будемо њихови робови?“, питао је Прелевић.

Према његовим речима, Србија „нема никог другог осим нас“, због чега није време „да се кукавички кријете иза тврдње да сте аполитични“.

„Ово је борба за опстанак. Морамо бити солидарни са жртвама репресије и утамниченима. Данас су ухапсили њих, сутра ће нас. Што ово дуже траје, они се више распадају, а ми имамо бољу кондицију и оптимизам. Нико није победио народ, па неће ни они“, додао је Прелевић.

Ректор Универзитета у Београду Владан Ђокић рекао је да се као грађанин придружује захтевима против насиља, неправде и урушавања институција.

Поручио је окупљенима да истрају у ономе што студенти траже – да институције раде свој посао и да сви грађани живе достојанствен живот, додајући да је дошао на данашњи протест јер Универзитет представља оне вредности које се данас на градском тргу штите и афирмишу.

„Таласи подршке студентима крећу из градова широм Србије и испуњавају улице бројних градова. Данас се та снага слила овде, у Ужице, у његовом пуном формату и његовом слобоарском духу“, додао је Ђокић.

Професорка Ужичке гимназије Гордана Даниловић изјавила је, говорећи о третману приведених Ужичана, да „нико нема право да нас повређује и понижава“, додајући да сви који су се побунили раде то под својим именом и презименом, за разлику од власти.

„Овај режим брани се фантомкама и лажним ботовским именима. То прави разлику. Ми верујемо у оно што радимо. Ко сте ви који гласате за број један, у шта ви верујете? Верујете ли да због тога што је ваша ћерка добила посао, нечијој ћерки треба поломити вилицу?“, упитала је Даниловић.

Поручила је да се све што се догодило ухапшенима и пребијенима, догодило и „свакоме од нас“.

„Они нису преступници, они су људи који су користили своје право да искажу незадовољство. Они су наши и не смемо их оставити саме. Пустите их све“, узвикнула је професорка, након чега су и окупљени почели исто да скандирају.

На скупу је прочитано и саопштење епископа жичког Јустина, који је навео да је та епархија осетила дужност и обавезу да се обрати поводом „немилих догађаја који ових дана потресају градове те епархије“, и позвала представнике власти да не забораве на своју суштинску дужност – да штите народ.

„Моћ није дата ради насиља, него ради служења. Злоупотреба силе не може донети мир – може само продубити ране и оставити ожиљак који дуго не зараста. Подсећамо да су недавна хапшења и пребијања ране о којима говоримо. А свима онима који невини страдају дајемо молитвену подршку да опстану и истрају на путу истине“, наводи се у прочитаном саопштењу.

Глумац Тихомир Станић поручио је окупљенима да ће с осмехом, с вером у бољу будућност, „дочекати и видети крај овог ужасног и ненародног режима“.
