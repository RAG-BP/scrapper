---
title: "У Србији у једном дану регистровано 620 пожара"
date: 2025-07-10
category: Инфо
url: https://backapalankavesti.com/info/srbija/u-srbiji-u-jednom-danu-registrovano-620-pozara/
---

Најугроженији је био Шумадијски округ, где је регистровано 148 пожара, а у једном тренутку било активно десетак. Од јутрос нема активних пожара у овом округу, али екипе Управе за ванредне ситуације дежурају на локацијама где је било најкритичније – Церовац и Десимировац.

„Интервенција на територији града Крагујевца, општине Рача, Топола, Кнић, Аранђеловац – све су то пожари на отвореном простору где је горело више хектара, сада када сабирамо нагрубо могли бисмо да кажемо да је горело преко 200 хектара отвореног простора. На појединим великим пожарима као што је овај у Десимировцу и Опорници организовали смо и мештане који су много помогли својим радним машинама, који су допремали воду, али и са својим плуговима заоравали њиве и спречавали ширење пожара“, каже начелник Управе за ванредне ситуације у Крагујевцу Зоран Кочовић.

Гашење пожара додатно су отежале високе температуре и јак ветар. Из МУП-а саопштавају: на терену су све ватрогасно-спасилачке јединице, као и хеликоптерска јединица.

Сви људски и технички капацитети Сектора за ванредне ситуације Министарства унутрашњих послова ангажовани су на гашењу великог броја пожара, који су захватили Србију, рекао је министар унутрашњих послова Ивица Дачић, и позвао све грађане на опрез и одговорно понашање.

У Топличком крају изгорели су хектари ниског растиња, пољопривредних култура, али и неколико десетине стамбених и помоћних објеката. Најугроженије је село Меровац. Општина Куршумлија је прогласила ванредну ситуацију на целој територији.

„Угрожена су многа села, имамо и изгорелих и оштећених, што помоћних што стамбених објеката, али смо доста објеката и спасили“, рекао је начелник Управе за ватрогасне и спасилачке јединице у МУП-у Србије Недељко Гагић.

Више од 60 пожара на подручју Косова и Метохије. Изгореле су куће српских повратника у селима код Истока и зграда амбуланте у Гојбуљи код Вучитрна. Услед јаког ветра, ватра се брзо ширила и у селима Осојане, Благача и Суви Лукавац код Истока.

И на југу земље слична ситуација у околини Алексинца, готово истовремено два пожара надомак села Брадарац и Глоговица.

У Борском округу пожар у Кривељу у насељу Бањица, где је ватра захватила око 100 хектара површине. И на територији борске општине је ванредна ситуација.

Гашењу пожара у држави прикључила се и војска Србије са својим хеликоптерима, ватрогасним возилима, цистернама и људством.
