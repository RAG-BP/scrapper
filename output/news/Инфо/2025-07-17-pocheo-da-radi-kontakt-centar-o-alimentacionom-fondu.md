---
title: "Почео да ради Контакт центар о Алиментационом фонду"
date: 2025-07-17
category: Инфо
url: https://backapalankavesti.com/info/srbija/poceo-da-radi-kontakt-centar-o-alimentacionom-fondu1/
---

Позивом на број телефона 011/74-55-399, у било које доба дана, кроз систем аутоматског навођења, грађани имају могућност да се информишу и добију одговоре на сва питања и недоумице у вези са остваривањем права на алиментацију кроз механизам Алиментационог фонда.

Разговор са оператером могућ је радним данима од 8 до 15 часова.

Грађани се Контакт центру могу обратити и путем имејл адресе: alimentacioni.fond@minbpd.gov.rs.

Како се наводи у саопштењу Министарства за бригу о породици и демографију, путем Контакт центра могуће је добити информације о процедури за остваривање права из Алиментационог фонда, као и информације о условима, корацима и трајању процедуре.

Наглашава се и да успостављање Контакт центра представља још један корак ка потпуној имплементацији Закона о Алиментационом фонду и ефикасној примени система заштите деце у случајевима када изостане исплата алиментације.

„Законом је предвиђено да право на алиментацију имају малолетна деца и деца до 26 година која су на школовању. Како би остваривање овог права било олакшано, корисници Фонда су ослобођени обавезе да подносе захтеве“, истиче се у саопштењу.

Министарка за бригу о породици и демографију Јелена Жарић позвала је грађане да користе ову услугу.

„Усвајање новог Закона о Алиментационом фонду представља још један доказ да држава испуњава своја обећања, а то је да ће стати иза сваке породице и да ће заштити свако дете“, казала је Жарић Ковачевић и додала да су за Министарство за бригу о породици и демографију од изузетног значаја повратне информације из центара за социјални рад и сигурних кућа.
