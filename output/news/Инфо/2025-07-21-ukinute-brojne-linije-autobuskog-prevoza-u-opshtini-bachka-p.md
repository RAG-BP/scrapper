---
title: "Укинуте бројне линије аутобуског превоза у општини Бачка Паланка, грађани остају без превоза"
date: 2025-07-21
category: Инфо
url: https://backapalankavesti.com/info/opstinske-vesti/prevoz-ukinute-linije-autobuskog-prevoza-backa-palanka/
---

Упркос усаглашености текста у оквиру радног тела, већа и подршци одборника, споразум још увек нема правну снагу.

У међувремену, према изјавама грађана и потврдама са терена, превозник је већ укинуо неколико аутобуских линија, чиме је доведено у питање право на доступан јавни превоз за становнике сеоских и приградских насеља.

Општина Бачка Паланка је званично поништила јавну набавку за поверавање обављања комуналне делатности јавног приградског превоза путника. Како стоји у документацији објављеној на Порталу јавних набавки, поступак је обустављен на основу члана 147. став 1. тачка 3. Закона о јавним набавкама, због „познатих околности због којих би, да су биле познате раније, дошло до битне промене у садржају документације о набавци“.

Ово значи да у овом тренутку не постоји важећи уговор ни активна јавна набавка за организовање јавног превоза у општини. У комбинацији са чињеницом да Анекс II уговора са „Дунавпревозом“ још увек није потписан, ситуација постаје изузетно забрињавајућа, јер не постоји формални основ за пружање услуге јавног превоза на територији Бачке Паланке.

Овакво стање ствара озбиљан правни и функционални вакум зато што без потписаног анекса не постоји важећи правни основ за пружање услуге превоза. Саобраћање аутобуса је у том случају нерегулисано, а укидање линија само потврђује да систем не функционише.

Уколико се анекс ускоро не потпише, а нови поступак јавно-приватног партнерства не буде брзо окончан, многи становници могу остати без могућности да путују до посла или школе. Посебно су угрожени мештани руралних делова општине, тј села у нашој општини са мањим бројем становника.

За овакво стање одговоран је председник општине Бачка Паланка, као лице које по Закону о локалној самоуправи и Статуту Општине има дужност да организује и обезбеди континуитет пружања комуналних услуга, укључујући и јавни превоз.

Адреса на коју грађани могу да се обрате је управо председник општине, који је по функцији и овлашћењима дужан да реши овај проблем и обавести јавност о корацима које општина предузима.

Ауторка: Јована Данилов

Ако желиш да подржиш наш рад, можеш да нам купиш кафу и тако нам помогнеш. Кликни на жуто дугме ако желиш да ми купиш кафу. Хвала ти.

Ako želiš da podržiš moj rad, klikni i kupi mi kafu ☕ Hvala ti!
