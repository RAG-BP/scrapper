---
title: "Вулетић: Стварамо екипу за будућност"
date: 2025-07-21
category: Инфо
url: https://backapalankavesti.com/sport/fudbal/vuletic-stvaramo-ekipu-za-buducnost/
---

„Наш превасходни циљ у сезони која је пред нама је да стабилизујемо клуб у трећем степену такмичења. Желим одмах да нагласим, да ће у предстојећем првенству Српске лиге Војводина конкуренција за освајање титуле првака бити изузетно јака. Пре свега из разлога, што је лига попуњена са неколико веома јаких клубова из Прве лиге. Поред тога, лигу ће на крају сезоне напустити најмање четири екипе. Неће нам бити ни мало лако, али то никако не значи да смо унапред одустали од наших амбиција. Напротив, Бачка према ономе чиме располаже, почев од услова за рад, људских ресурса и неколико десетина година дуге традиције постојања, заслужује да се такмичи у вишем рангу такмичења од садашњег. Услови су готово суперлигашки. Управо због тога, ми који ћемо тренирати играче и у првенству водити екипу, у обавези смо према клубу дуге и светле традиције да остваримо што бољи резултат. То је уједно и један од разлога што нама тренерима који радимо у клубу неће и не може бити циљ, опстанак у лиги. Настојаћемо, да екипа оствари што бољи резултат, а самим тим и пласман. Даћемо свакако свој максимум, како би се пре свега наши млади играчи што пре афирмисали, а самим тим били на мети клубова много већих и познатијих од Бачке. То би дакле, генерално био наш неки циљ у наступајућем периоду. Дакле, поред прављења добрих резултата, настојаћемо да стварамо фудбалере вредне сваке пажње и респекта“, напоменуо је Дејан Вулетић.

Нови први стручњак бачкопаланачког трећелигаша, посебно истиче да је тек неколико дана у клубу и да би било исувише рано да изнесе неке своје веће импресије.

„Евидентно је да је екипа млада, има у њеним редовима много потенцијала али свакако ће требати доста времена и много рада, како би остварили циљ. Циљ је свакако бити међу најбољима, а не борити се за опстанак. Желим да истакнем да имамо доста даровитих фудбалера, али ће један од њених главних проблема бити њихово неискуство. Једино је искусна задња линија, а преостали део – видећемо. Треба нам свакако још пар појачања, да би то било баш онако како желимо сви ми у клубу, а самим тим и наши навијачи“ – нагласио је Вулетић.

Током досадашњег дела прелазног рока у Бачку није стигло много појачања. Очекује се долазак још неколико играча, како би екипа била за још већи респект од садашњег. У свакој линији тима недостаје по неки фудбалер, како би он био конкурентан за врх табеле. Екипа за сада тренира једном дневно, а два пута уторком и четвртком. Недељом се тренинзи не одржавају.

„Током припремног периода одиграћемо осам контролних утакмица. Једну смо већ одиграли у Темерину са домаћим ТСК-ом. Контролне утакмице су ми значајне пре свега, са аспекта како играчи прихватају захтеве и принцип игре. Желим и овај пут да истакнем, да је састав екипе значајно измењен у односу на прошлу сезону. Управо зато ће нам требати времена. Поред физичке, потребна је и тактичка припрема. Управо зато, уторком и четвртком радимо два тренинга. До краја припремног периода одиграћемо још седам контролних утакмица, све оне су већ договорене. У суботу (19. јул), играмо са екипом Будућности из Гложана у Карађорђеву. Потом, наредне среде као домаћини са Ветерником, затим са Кабелом, па са Словеном из Руме, који више није члан Прве лиге Србије. Генералну пробу ћемо имати са саставом Младости из Бачког Јарка, недељу дана пре старта првенства који је заказан за 16. и 17. август. Дакле, припремни период ће трајати пет недеља, што је сасвим довољно, јер велике паузе између две такмичарске сезоне није било“, закључио је Вулетић.

Нови први тренер Бачке, истиче да је са својим садашњим првим асистентом Кузмановићем радио у Јединству из Руменке три сезоне, и да се добро познају. Уз то тренер голмана Стево Кнежевић већ годинама добро ради са голманима. Кнежевић тренутно ради са двојицом чувара мреже, а ускоро ће им се придружити још један голман.
