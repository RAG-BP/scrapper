---
title: "Почело уклањање објеката у Краља Петра Првог"
date: 2025-07-21
category: Инфо
url: https://backapalankavesti.com/info/opstinske-vesti/pocelo-uklanjanje-objekta-u-kralja-petra-prvog/
---

Подсећамо, Општина их је обавестила да имају рок од 15 дана да уклоне своје објекте, што су неки од закупаца пропустили да учине у предвиђеном року.

Реч је о објектима,трафикама и баштама које се налазе на траси будућих радова на партерном уређењу, на деоници између улица Жарка Зрењанина и Шафарикове. Уговор о извођењу ових радова закључен је 20. маја, а планирани рок извођења је 270 дана.

Власници трафика и угоститељских објеката са баштама су, без претходних консултација, једнострано обавештени да морају да уклоне објекте и да су им уговори раскинути. Одлука важи за све власнике објеката с обе стране улице, сви су у обавези да уклоне баште и киоске, како би се простор припремио за почетак радова.

Према уговорним одредбама, закупци немају право на повраћај уложених средстава нити на накнаду за прибављене сагласности за обављање делатности. У обавези су да земљиште врате у првобитно стање, јавну површину предају у посед општине и измире све трошкове настале током закупа.

Радови који следе, део су ширег пројекта за који је Општина Бачка Паланка определила средства за наставак радова на партерном уређењу центра Бачке Паланке од продаје некретнине које чине комплекс бивше фабрике „Меркур“. Реализација друге фазе радова на партерном уређењу подразумева проширење пешачких површина северне и јужне стране улице Краља Петра Првог, изградњу атмосферске канализације, постављање новог урбаног мобилијара и радове у зони паркинга са јужне стране са реконструкцијом атмосферске канализације.
