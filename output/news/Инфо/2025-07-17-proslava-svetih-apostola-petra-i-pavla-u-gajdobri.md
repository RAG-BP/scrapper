---
title: "Прослава Светих апостола Петра и Павла у Гајдобри"
date: 2025-07-17
category: Инфо
url: https://backapalankavesti.com/info/crkvene-vesti/proslava-svetih-apostola-petra-i-pavla-u-gajdobri/
---

На дан празника, светом Литургијом је началствовао протојереј-ставрофор Радослав Живанов, умировљени свештеник, уз саслужење свештенства Епархије бачке. Протојереј Предраг Милутин, парох бачкопаланачки, пригодном беседом је поучио сабране вернике и честитао им храмовну славу. По заамвоној молитви је извршен трократни опход око светог храма са поменом ктиторима и приложницима.

Вечерњим богослужењем је началствовао протонамесник Новица Ракић, архијерејски намесник бачкопаланачки, уз саслужење свештенства Епархије бачке. Отац Новица је благословио славске дарове које је ове године у част светих апостола Петра и Павла принео кум храмовне славе г. Неђо Чабрило са својом породицом. Кумство за наредну годину у име породице Даковић прихватио је г. Милан Даковић. Презвитер Миладин Божиловић, парох гајдобрански, на крају је захвалио овогодишњим кумовима на њиховој несебичној љубави према цркви, као и новим кумовима који су прихватили кумство за наредну годину.
