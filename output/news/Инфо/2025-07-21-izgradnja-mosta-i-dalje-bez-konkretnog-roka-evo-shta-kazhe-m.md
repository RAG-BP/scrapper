---
title: "Изградња моста и даље без конкретног рока, ево шта каже Милан Чавић"
date: 2025-07-21
category: Инфо
url: https://backapalankavesti.com/info/opstinske-vesti/gradi-se-most-milan-cavic-video/
---

На питање новинарке РТВ-а Катарине Сивчевић када се очекује почетак радова, Чавић није дао прецизан одговор, иако му је питање поновљено два пута. Уместо тога, навео је да су у току припреме и да ће јавност о свему бити благовремено обавештена.

Најава председника Скупштине општине Бачка Паланка Милана Чавића о „ускоро“ могућем почетку градње моста преко Дунава, која је у јавности одјекнула као нови импулс за решење дугогодишњег проблема житеља Нештина и Визића, отвара више питања него што пружа одговора.

Чињеница да о тако великом и комплексном инфраструктурном пројекту за који нису познати прецизни рокови, буџетска средства, нити статус грађевинске дозволе, говори званичник који, према досадашњем јавном наступу, нема директну надлежност у процесу изградње, оставља утисак политичког маневра.

Понављање познатих фраза попут „у току су припреме“ и „јавност ће бити благовремено обавештена“ постаје већ устаљен модел комуникације који не даје ништа конкретно, али ствара привид активности.

Према званичним подацима, пројекат моста није прошао техничку контролу, што је нужан предуслов за добијање грађевинске дозволе. Без те дозволе, немогуће је потписати главни уговор са извођачем, а самим тим ни почети било какве радове. У овом тренутку, средства за финансирање пројекта нису обезбеђена, у питању је предвиђена ставка задуживања у буџету за 2025. годину.

У таквом контексту, упитно је зашто председник Скупштине општине Бачка Паланка Милан Чавић уопште говори о „ускоро“ почетку изградње. То обећање је крајем 2023. године, пред децембарске изборе, изговорио и тадашњи министар Горан Весић, с тим да је додао да ће изградња моста почети 2024. године. Од тада је прошло 18 месеци, а од изградње „ништа“. Вероватно је Чавићу, подстакнут изјавом председника Србије Александра Вучића приликом посете Шпанији, у коме председник каже да је о мосту разговарао са шпанским премијером, био довољан сигнал и да он јавно наступи. Наравно, изјава председника Вучића није гаранција градње моста, као што није било ни гаранција за изјаву да ће један од три велика инвеститора који дође у Србију, доћи да инвестира у Бачку Паланку. Ову изјаву је Вучић саопштио на митингу у Бачкој Паланци 13. марта 2022. године, пред председничке изборе.

Весић: “Изградња моста почиње 2024. године” (ВИДЕО)

Његова изјава за РТВ да су „припреме у току“ остаје недоречена, нарочито што није могао да наведе ниједан конкретан датум или корак, а прича о томе „да се гради мост“.

Уместо маркетиншких фраза, неопходно је да надлежне институције, попут „Путева Србије“ и ресорног министарства, изађу са јасним, транспарентним и проверљивим подацима, као на пример шта је до сада урађено, шта кочи реализацију и када реално можемо очекивати почетак радова.

Када се дода и чињеница да је исти мост био обећаван више пута, па чак и потписан меморандум о сарадњи са извођачем, али без резултата на терену, долази се до закључка да је изградња моста све више постала политичка реторика.

Ауторка: Јована Данилов

Све о мосту који ће спојити људе и регије. Али, када?
