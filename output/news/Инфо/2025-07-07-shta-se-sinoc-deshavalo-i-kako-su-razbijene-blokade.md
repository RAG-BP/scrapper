---
title: "Шта се синоћ дешавало и како су разбијене блокаде?"
date: 2025-07-07
category: Инфо
url: https://backapalankavesti.com/info/srbija/sta-se-sinoc-desavalo-i-kako-su-razbijene-blokade1/
---

Како наводи Telegraf, припадници Министарства унутрашњих послова, током претходне ноћи, извршили су проверу идентитета укупно 1.297 особа, док је 79 особа доведено до службених просторија. Од тога, 72 особе су доведене због извршених прекршаја, а 7 особа због постојања основа сумње да су прекршиле одредбе Кривичног законика и својим поступањима извршиле кривична дела.

У Београду је био велики број ухапшених, припадници жандармерије покушали су да упадну на Правни факултет, а поред око 40 ухапшених студената и пет ђака, ухапшени су и професори. Интервенција је било и у Новом Саду. Акције полиције уследиле су свега неколико сати после саопштења Вишег јавног тужилаштва у Београду да су блокаде саобраћаја супротне Уставу и законима Србије, због чега су надлежни овлашћени да реагују.

Како су на друштвеним мрежама објавили студенти Правног факултета у блокади, полиција се „залетела на студенте који су мирно седели“. Они су објавили да се „полиција залетала на студенте и лупала на улаз факултета“.

„Колеге су мирно седеле, полиција је стигла у возилима на раскрсницу и залетела се на студенте“, навели су и додали да је „неколико колега повређено“, наводи Н1.

Студенти у блокади Правног факултета у Београду саопштили су, да је полиција током акције расклањања барикаде покушала да уђе на тај факултет, уз оцену да је тиме нарушила аутономију факултета.

МУП је навео, да је током успостављања несметаног одвијања саобраћаја и успостављања јавног реда и мира, на тој локацији, довео 23 особе у службене просторије.

Министарство је раније током ноћи саопштило да су полицајци, припадници Полицијске бригаде, нападнути на раскрсници Булевара краља Александра и Рузвелтове улице, приликом покушаја довођења особе која је претходно, како су навели, нарушавала јавни ред и мир и постављала контејнере на коловоз.

„Том приликом повређен је један полицијски службеник Полицијске бригаде који је упућен на указивање лекарске помоћи, а такође оштећено је и једно службено возило Полицијске бригаде. Доведено је једно лице у службене просторије и даљи рад на процесуирању је у току“, наводи се у саопштењу.

Осим тога, Министарство унутрашњих послова издало је саопштење у ком демантује вести да је полиција ушла у просторије Правног факултета у Београду и хапсила лица која су се ту налазила.

„Поводом објава у појединим средствима јавног информисања, као и на одређеним профилима на друштвеним мрежама, којима се имплицира да је полиција приликом поступања намеравала да уђе, да је ушла у просторије Правног факултета у Београду и да су полицијски службеници хапсили лица која су се налазила на факултету, Министарство унутрашњих послова најоштрије демантује поменуте наводе“, саопштио је МУП.

Студенти Биолошког факултета у Београду саопштили су да је њихова професорка Биљана Стојковић ухапшена синоћ испред Правног факултета „док је бранила студенте“, наводи nova.rs.

Демократска странка (ДС) такође је објавила на друштвеним мрежама да је током грађанског протеста ухапшена професорка Стојковић, чланица Председништва те странке и бивша кандидаткиња за председницу Републике Србије.

Професорка Биљана Стојковић пуштена је након што је привдена синоћ испред Правног факултета, када је више од 30 припадника жандармерије кренуло на окупљене студенте и грађане, међу којима је била и Стојковић.

Она је по изласку из притвора рекла да је више од 30 припадника жандармерије кренуло ка њима.

„Нагрнули су на студенте, гурали су их до врата Правног, почели да ударају. Пришла сам, неколико студената сам загрила, били су уплашпени. Након тога, студенти су привођени, отерани, жандармерија се повукла. Пред станице код Правног факултета седели су студенти са лисицама. Неки од полицајаца су имали маске, неки су се окретали, а једна полицајка је била посебно агресивна. Тражила је телефон, ударала. Ја нисам била везана, рекли су ми да могу да идем, они хапсе само студенте. Досла сам у станицу са студентима и важно еј рећи, да су овде на мети само студенти. Старији људи нису хапшени уопште вечерас. У станици је позвана хитна, одвезили су повређене на ВМА, неки имају поломљена ребра. Једна девојка, поново је на њу кренула агресивна полицајка, која је уватила за косу девојку и ударала јој главу о колена“, рекла је између осатлог Стојковић.

Професор Медицинског факултета Оливер Стојковић изјавио је ФоНету, да је четворо студената, који су после интервенције полиције приведени испред Правног факултета, превезено на Војно-медицинску академију, а један од њих има поломљену кључну кост и могући прелом ребра.

„Чуо сам се и са тим повређеним момком и са његовом мајком, кључна кост је сигурно сломљена, а чека се очитавање снимака да се види и да ли је дошло до прелома ребра“, рекао је Стојковић.

Његова супруга, професорка Биолошког факултета Биљана Стојковић, била је са групом од око 30 особа, углавном студената, и марицом је доведезена у Полицијску станицу Савски венац, а том приликом нису јој стављене лисице.

Стојковић је за ФоНет рекао да су после сат времена сви пуштени из полицијске станице, а да ће против њих, према речима адвоката, бити поднете прекршајне пријаве.

Синоћ су студентски и грађански протести настављени и у Новом Саду уз поновљене блокаде више раскрсница, али и интервенцију полиције и Жандармерије.

Блокаде су се одвијале углавном мирно, уз присуство полиције која је обезбеђивала ред, али су поједине раскрснице након поноћи разбијене принудном интервенцијом. Како преноси портал 021.rs, жандармерија је око 00:30 интервенисала и склонила демонстранте са једне од раскрсница, уз примену силе и привођење грађана ради провере личних података.

Током блокаде је, према сведочењима са терена, било више напетих ситуација у којима су поједини возачи покушавали да на силу прођу кроз окупљене. Према незваничним информацијама, један младић је том приликом лакше повређен.

Како наводи Н1, у једном моменту је дошло до озбиљније интеракције са полицијом, током које је једној девојци позлило, док су једног момка припадници Жандармерије ухватили и прибили уз земљу, али није познато да ли је он након тога приведен.

Како је навео МУП у свом саопштењу, припадници Жандармерије су девојци помогли.
„Такође, припадници одреда Жандармерије и Полицијске управе Нови Сад одмах су позвали екипу Хитне помоћи, која је дошла у кратком року, али је девојка одбила лекарску помоћ“, указује се у саопштењу.

Додаје се, да припадници Жандармерије и новосадске полиције нису према њој примењивали полицијска овлашћења.

„Осим пружања помоћи, полицијски службеници нису имали друга поступања према девојци“, закључује се у саопштењу.

Полиција је потискивала окупљене све до раскрснице Булевара Цара Лазара и Стражиловске улице, где су грађани и студенти одлучили да одтрче од кордона.

Жандармерија и интервентна јединица полиције кренула је из правца Железничке станице нешто након поноћи у опреми за разбијање демонстрација. Иза њих је ишао караван возила под ротацијом.

Они су се након раскрснице Булевара ослобођења и улице Новосадског Сајма распоредили у кордон целом ширином булевара.

Када је кордон дошао до раскрснице, припадник интервентне јединице полиције је преко мегафона поручио грађанима да напусте раскрсницу и да престану са нарушавањем јавног реда и мира.

Након два упозорења полиција је кренула ка грађанима према раскрсници, која је била блокирана са неколико контејнера за смеће и другим барикадама. Полиција их је склонила и кренула ка грађанима.

Припадници Жандармерије су око један сат после поноћи интервенисали и испред просторија Српске напредне странке на Булевару ослобођења. Том приликом је, како преноси 021.рс, ухапшено више особа, а блокада је разбијена.
