---
title: "За аутопревозника Јаћимовића дијаспора за 12 сати скупила 25.000 долара"
date: 2025-07-10
category: Инфо
url: https://backapalankavesti.com/info/srbija/za-autoprevoznika-jacimovica-dijaspora-za-12-sati-skupila-25-000-dolara/
---

Под паролом „Помозите храбром човеку из Србије у његовој борби за правду“ дијаспора је до сада прикупила преко 25.000 америчких долара.

Превозник Јаћимовић прошле недеље био је поново на мети насилника, који су му прво избушили гуме на аутобусима, а потом су му и поломили шофершајбну на дан протеста у Београду, на који је требало да вози своје суграђане. Такође, стигле су му бројне казне.

Јаћимовић је јуче испред просторија СНС-а у Новом Саду покушао себи да науди. Убрзо је стигла интервентна полиција која је разбила прозоре аутомобила у ком се налазио Јаћимовић, те је он приведен.

Претходно је Миломиров син приведен јер је лепио плакате на просторије СНС-а са фотографијама полицајаца који су Јаћимовића ометали у раду и заустављали на путу док је превозио студенте. Студенти у блокади јавно су се захвалили и пружили подршку ухапшном аутопревознику.

„Када нико није хтео да вози, он је рекао ‘Улазите децо, идемо’. Кад су нас чекале блокаде, киша и полицијске зоне – Миломир нас је чекао. Кад су му исекли гуме, када му је претио анонимни глас са друге стране жице, кад су му скинули таблице и зауставили возило – није се повукао. Није одустао. Наставио је да вози“, написали су студенти.

Они су му поручили да не сме себи да науди никада – „не због њих“.

Студенти су нагласили да ниједан човек који је стао уз студенте не сме остати сам и да ниједна особа не сме платити личну цену за борбу која је колективна.

Они су објавили број рачуна на који грађани могу уплатити донације и помоћи аутопревознику.

Број рачуна Миломира Јаћимовића је: 340-1000182103-17, Краља Петра првог 12, Ђурђево.
