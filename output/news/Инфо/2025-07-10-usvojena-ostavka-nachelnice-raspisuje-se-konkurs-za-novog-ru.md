---
title: "Усвојена оставка начелнице, расписује се конкурс за новог руководиоца управе"
date: 2025-07-10
category: Инфо
url: https://backapalankavesti.com/info/opstinske-vesti/usvojena-ostavka-nacelnice-konkurs-za-novog-rukovodioca-uprave/
---

БАЧКА ПАЛАНКА – На 43. седници Општинског већа, одржаној у понедељак, (7.07.) донета су два важна решења у вези са попуњавањем положаја начелника Општинске управе општине Бачка Паланка, након што је оставка досадашње начелнице Рајке Појужина званично усвојена на претходној седници.

Наиме, на 42. седници Општинског већа, одржаној 1. јула, једногласно је усвојена оставка Рајке Појужина, дипломиране правнице из Бачке Паланке, која је од 2018. године обављала функцију начелнице Општинске управе. У октобру 2023. поново је изабрана на исти положај на мандат од пет година. Пре тога обављала је дужност заменице начелника. Како је наведено, оставку је дала из личних разлога.

На 43. седници, чланови већа донели су решење о образовању конкурсне комисије која ће спровести поступак јавног конкурса. Комисију чини пет чланова и исто толико заменика, међу којима су правници, менаџери и стручњаци из области електротехнике. Њихов задатак је да дефинишу критеријуме конкурса, изврше избор најбољих кандидата и предложе листу Општинском већу.

Другим решењем покренута је процедура расписивања јавног конкурса, који ће бити објављен у дневном листу „Ало“, на интернет презентацији и огласној табли Општине. Нови начелник ће бити именован на мандат од пет година. За ову функцију, у складу са законом и конкурсном документацијом, кандидати морају имати високо образовање из области правних наука, положен државни стручни испит и најмање пет година радног искуства у струци.

Чланови већа такоше утврдили предлог Решења о утврђивању престанка мандата директора ЈКП „Комуналпројект“ Бачка Паланка Александра Ерцега због оставке и предлог Решења о именовању вршиоца дужности директора ЈКП „Комуналпројект“ Бачка Паланка који су упућени Скупштини општине Бачка Паланка на даље разматрање и доношење.

Размотрен је Извештај о спроведеним књижењима у главној књизи и помоћној евиденцији основних средстава, на основу Извештаја о фер процени вредности имовине Општине Бачка Паланка и Закључка Општинског већа број III-46-39/2024 од 27.12.2024. године и предлог Правобранилаштва Општине Бачка Паланка за закључење вансудског поравнања са лицима наведеним у Закључцима Комисије за утврђивање постојања висине и накнаде штете услед уједа напуштених паса или мачака на територији Општине Бачка Паланка бр. III-119-3/2025-4 од 05.06.2025. године и III-119-3/2025-6 од 20.06.2025. године.

Чланови већа су донели Решење о разрешењу као и решење и именовању Комисије за грађевинско земљиште.
