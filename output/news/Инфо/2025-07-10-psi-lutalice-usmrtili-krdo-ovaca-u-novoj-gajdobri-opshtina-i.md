---
title: "Пси луталице усмртили крдо оваца у Новој Гајдобри – Општина исплаћује накнаду од 678.216 динара"
date: 2025-07-10
category: Инфо
url: https://backapalankavesti.com/info/opstinske-vesti/psi-lutalice-usmrtili-krdo-ovaca-u-novoj-gajdobri-opstina-isplacuje-naknadu-od-678-216-dinara/
---

Како је истакла Маја Ракита, представница Правобранилаштва, након истраге надлежних органа и на основу извештаја, утврђено је да је узрок смрти оваца и јагњади био напад паса луталица, за које је одговорно прихватилиште за напуштене псе у Новој Гајдобри, које је под ингеренцијом Јавног комуналног предузећа „Комуналпројект“. На основу вансудског поравнања, Општина ће оштећеном исплатити 678.216 динара као накнаду за претрпљену штету.

Одлука о вансудском поравнању донета је како би се избегли додатни трошкови и правни процеси који би могли бити значајно скупљи. Ова ситуација поново је покренула тему контроле чопора паса луталица у овом делу општине, што су мештани Нове Гајдобре више пута истицали као озбиљан проблем који угрожава безбедност.

Да подсетимо, у ноћи између 30. и 31. јануара, чопор паса напао је и усмртио 27 оваца и 8 јагњади једном мештанину Нове Гајдобре. Штета је била огромна, а поред усмртених животиња, било је и доста рањених.  Мештани Нове Гајдобре су већ раније указивали на растући проблем напуштених паса, који су остављани у близини азила у Новој Гајдобри. Сличан инцидент догодио се и у августу 2024. године у суседној Гајдобри, када су такође чопори паса изазвали озбиљну штету и уплашили мештане.

Иначе, управо у Новој Гајдобри се налази азил за напуштене псе који је под ингеренцијом локалног Јавног комуналног предузећа „Комуналпројект“. Мештани кажу да грађани који довозе псе у азил, у колико дођу поподне или ноћу у Нову Гајдобру само оставе пса у селу и оду. То виде као разлог повећаног броја паса који нападају домаће животиње у чопорима.

Дани страха у Гајдобри (ВИДЕО)
