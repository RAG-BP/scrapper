---
title: "Кућа одборнице СНС-а из Пивница поливена бензином, Шушница издао саопштење"
date: 2025-07-17
category: Инфо
url: https://backapalankavesti.com/info/opstinske-vesti/odbornica-sns-ostetili-kucu-pivnice/
---

Док се истрага о нападу на кућу одборнице Јулијане Зиман и даље води, председник општине Бачка Паланка Бранислав Шушница издаје саопштење у којем осуђује „кукавички напад“ и „политику мржње“.

Насиље, претње и вандализам, без обзира на то ко је мета морају бити недвосмислено осуђени. Уколико се утврди да је дом одборнице Јулијане Зиман заиста био мета напада, онда је реч о озбиљном и недопустивом чину који захтева пуну пажњу институција. Дом било ког грађанина мора бити заштићен од страха, насиља и притисака.

Ипак, упркос томе што полиција није завршила истрагу, нису идентификовани починиоци, нити је познат мотив овог вандалског чина, председник општине Бранислав Шушница већ је издао званично саопштење у којем осуђује „политику мржње“, „примитивизам“ и говори о „бензину и страху као политичком оружју“.

Иако формално у функцији подршке, саопштење садржи и снажне политичке поруке. Изјава Шушница закључује се да „хаос, деструкција и мржња не могу победити демократску и слободну Бачку Паланку“.

Како ниједна званична институција (полиција, тужилаштво) за сада није утврдила починиоце, ни утврдила квалификацију дела није познато да ли се ради о политички мотивисаном нападу, вандализму или инциденту из других побуда.

Уобичајена пракса у оваквим ситуацијама подразумева да се најпре сачека и не омета исход полицијских и тужилачких радњи, а тек потом доносе политичке осуде. У супротном, постоји ризик од утицаја на рад институција, што може ометати објективно утврђивање чињеница.

Преносимо саопштење председника општине Бачка Паланка, Бранислава Шушнице, у целости:

САОПШТЕЊЕ ЗА ЈАВНОСТШушница: Осуђујем кукавичке претње одборници Зиман – политика мржње неће проћи

„Најоштрије осуђујем срамни, брутални и кукавички напад на породичну кућу наше суграђанке и одборнице у Скупштини општине Бачка Паланка, госпође Јулијане Зиман, у Пивницама. Напад на породицу Зиман није само напад на њу – то је напад на достојанство сваког човека који жели да живи од свог рада и да мирно и спокојно живи у свом породичном дому.

Свако ко мисли да ће бензином и мржњом заплашити грађане Бачке Паланке, мора знати да политика мржње и линча нема никакву шансу за успех. Ми смо општина која живи у миру, слози, поштујући законе и људска права – општина у којој се неће дозволити да било која породица буде жртва оваквих недела.

Ми смо општина која је посвећена унапређењу живота свих становника, и нећемо дозволити да постане талац мржње, претњи и најнижег примитивизма.

Позивам надлежне органе да у најкраћем року открију и процесуирају починиоце овог дела. Као председник општине, као човек, као неко ко верује у институције, породици Јулијане Зиман пружам пуну подршку. Она и њена породица нису сами, са њима је данас свака пристојна и нормална породица Бачке Паланке. Бачка Паланка ће наставити да се развија, да се гради, да реализује пројекте који унапређују квалитет живота наших грађана. Они који би да политику воде уз помоћ бензина и страха, нека знају да хаос, деструкција и мржња не могу победити демократску и слободну Бачку Паланку, демократску и слободну Србију.“

Председник општине нема овлашћење да унапред квалификује догађај као „напад“, „политички линч“ или да тврди шта је почињено. То је искључиво у надлежности полиције и јавног тужилаштва. Уместо да позове на смирење, сачека истрагу и позове грађане на јединство, у изјави се користе формулације које могу оставити утисак поларизације, будући да се грађани означавају као „пристојне породице“ у супротности са онима који шире мржњу.

Међутим, потпуно је легитимно да функционери осуде било какво насиље или претњу, али се од званичника очекује да се у изјавама уздрже од квалификација које нису потврђене у поступку.

За сада јавност остаје у ишчекивању резултата истраге. Да ли је у питању покушај застрашивања или нешто друго, показаће извештаји надлежних органа.

Ауторка: Јована Данилов
