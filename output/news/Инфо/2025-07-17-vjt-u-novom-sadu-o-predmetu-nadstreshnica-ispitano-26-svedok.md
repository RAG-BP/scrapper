---
title: "ВЈТ у Новом Саду о предмету „надстрешница“: Испитано 26 сведока, није било терористичког напада"
date: 2025-07-17
category: Инфо
url: https://backapalankavesti.com/info/srbija/vjt-u-novom-sadu-o-predmetu-nadstresnica-ispitano-26-svedoka-nije-bilo-teroristickog-napada/
---

„Том приликом, изласком на лице места, у зони пада надстрешнице, као приоритетне радње, у току су биле активности усмерене на спашавање преживелих повређених лица, као и проналаске евентуално настрадалих. За ту активност је било неопходно да се радним машинама са тла испред зграде Железничке станице у Новом Саду уклоне остаци обрушене надстрешнице како би се могло приступити проналаску и извлачењу повређених и преминулих лица затечених испод рушевина. Увиђајним техничарима је наложено да се ток проналаска и извлачења повређених и преминулих лица фотографише и камерама снима, као и да снимање обавља употребом службених дронова“, навели су.

Приликом уклањања грађевинских остатка срушене надстрешнице са тла испред Железничке станице, како објашњавају, наложено је Управи за ванредне ситуације да организује транспорт материјала на сигурну локацију, што је и учињено. Приступ тој локацији, коју је обезбеђивала полиција, ради прегледа, узорковања и анализе грађевинских остатака и материјала, био једино омогућен ангажованим вештацима за потребе вештачења, уз претходно одобрење тужилаштва.

„Осим тога, јавни тужилац Вишем јавном тужилаштву у Новом Саду је наредио правном лицу ЈГСП “Нови Сад” изузимање видео снимака са свих безбедносних камера које покривају улазни плато Железничке станице у Новом Саду. Наложено је изузимање рачунара из Железничке станице у Новом Саду преко којих се врши видео надзор“, стоји у саопштењу.

Такође, јавност се обавештава да је након трагичног догађаја, 2.11.2024. године, у сарадњи Управе криминалистичке полиције Службе за борбу против тероризма и екстремизма, Националаног центра за криминалистичку форензику при Министарству унутрашњих послава, извршена допуна увиђаја на лицу места.

Том приликом је извршена и форензичка обрада лица места, где је од стране радника Националног центра за криминалистичу форензику извршено изузимање преко двадесет трагова.

„Анализом и вештачењем преко двадесет узорака изузетих трагова, извршеним од стране Управе за технику Националног центра за криминалистичку форензику при Министарства унутрашњих послова, није утврђено присуство експлозивних материја, чиме је наведена анализа показала да рушење надстрешнице Железничке станице није последица тероризма“, наводе.

У току спровођења истраге, поступајући јавни тужилац је, у присуству вештака и стручних саветника, окривљенима, њиховим браниоцима и пуномоћницима оштећених, омогућио излазак на терен и то на локацију на коју су пренети комплетни грађевински остаци обрушене надстрешнице, ради вршења увиђаја, евентуалног додатног узорковања материјала и других трагова у сврху обезбеђивања доказа.

„Најзад, у погледу поступања по Наредби о допуни истраге од дана 14.4.2025. године Више јавно тужилаштво у Новом Саду обавештава јавност је дана 16.4.2025., 17.4.2025., 23.4.2025., 28.4.2025. и 30.4.2025. године испитано укупно 26 сведока, како по предлогу одбране, тако и по наредби Вишег суда у Новом Саду, иако су ти сведоци већ претходно, пре подизања оптужнице, били испитани и изјаснили се на иста питања. Дана 29.4.2025. године започето је испитивање комисије вештака, које прекинуто услед процесних предлога одбране“, навели су.

Након што је Виши суд у Новом Саду донео одлуку о одбијању процесних предлога одбране, вратио је истражне списе Вишем јавном тужилаштву у Новом Саду на даље поступање, дана 9.7.2025. године била је поново заказана доказна радња испитивања комисије вештака. Истог дана, непосредно пре испитивања комисије вештака, поједини адвокати одбране поднели су захтеве за изузеће вештака, поступајућег јавног тужиоца, као и главних јавних тужилаца у Апелационом јавном тужилаштву у Новом Саду и Вишем јавном тужилаштву у Новом Саду, чиме је у складу са законом испитивање вештака морало бити одложено.

„Након што су посебним решењима одбачени захтеви за изузеће, доказна радња испитивања комисије вештака је заказана 24.7.2025. године. Као и до сада, Више јавно тужилаштво у Новом Саду ће у оквирима својих надлежности, предузети све радње и подићи потпуну оптужницу како би сва одговорна лица у складу са законом одговарала за рушење надстрешнице Железничке станице у Новом Саду, када је живот изгубило шеснаест лица, међу којима је четворо малолетних, и када је тешко повређено једно лице“, закључује се у саопштењу.
