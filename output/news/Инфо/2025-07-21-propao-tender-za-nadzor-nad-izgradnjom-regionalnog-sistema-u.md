---
title: "Пропао тендер за надзор над изградњом Регионалног система управљања отпадом за Нови Сад и седам општина"
date: 2025-07-21
category: Инфо
url: https://backapalankavesti.com/info/opstinske-vesti/propao-tender-za-nadzor-nad-izgradnjom-regionalnog-sistema-upravljanja-otpadom-za-novi-sad-i-sedam-opstina/
---

Како је наведено у обавештењу о додели уговора, које је 14. јула 2025. објављено у Службеном листу Европске уније (ОЈ С 132/2025), на тендер који је расписало Министарство финансија, Сектор за уговарање и финансирање програма из средстава ЕУ (ЦФЦУ), пристигле су три понуде, али ниједна није прихваћена.

Пројекат је део шире иницијативе за успостављање интегрисаног система управљања чврстим отпадом (ИСWМ) који би био у потпуности усклађен са законодавством Европске уније и Србије, укључујући и Пакет о циркуларној економији усвојен 2018. године.

Вредност услуге надзора била је процењена на 2,3 мил ЕУР без ПДВ-а, а планирани период трајања уговора износио је 45 месеци. Уговором је предвиђено да извођач преузме улогу „инжењера“ у складу са ФИДИЦ Жутим књигама, уз пружање подршке надлежним органима у спровођењу уговора о извођењу и испоруци радова.

Пројекат је делимично финансиран средствима Европске уније, а ово је било поновно расписивање поступка након неуспешне претходне набавке.

Подсетимо, у току је и поновљени тендер за изградњу Регионалног система управљања отпадом, а рок за пријаву на овај тендер је 28. август.

Недавно је објављено да је програмом инвестиција за активности у оквиру изградње Регионалног центра за управљање отпадом предвиђено 192,5 милиона динара из новосадске градске касе.

Највише новца, 179 милиона динара, намењено је за градњу постројења за рециклажу грађевинског отпада, укључујући и контролу техничке документације.

Овај пројекат ће са 60 мил ЕУР финансирати Европска унија, а са 40 мил ЕУР Република Србија, изјавила је у марту прошле године чланица Градског већа за имовину и заштиту животне средине Мира Раденовић Бојић.

Како је раније најављивано, овај Регионални центар, требало би да почне да ради 2026. године. Систем регионалног управљања отпадом подразумева да се свим домаћинствима и привреди омогући примарна селекција отпада обезбеђивањем по две канте или контејнера за „суви“ и „мокри“ отпад. У „суви“ отпад спадају пластика, папир, картон и сличне материје које се могу рециклирати, док „мокри“ чини биоразградиви отпад. Уз ове две, биће омогућена и посебна сепарација стакла.

Осим тога, све општине морају да изграде рециклажна дворишта, Нови Сад чак три, где грађани сами могу да одложе све врсте отпада на посебно одређене површине. Недавно је на Градској депонији у Новом Саду отворено прво од три планирана рециклажна дворишта. Грађани ће на ову локацију моћи да донесу картон, пластику, алуминијум и сличне материјале, али такође и отпад попут гума, акумулатора и батерија.

Две трансфер станице су такође предвиђене и налазиће се у Бачкој Паланци и Врбасу, а из њих ће се прикупљени отпад из околине одвозити на регионалну депонију у Новом Саду.

Сама регионална депонија требало би да има линију за секундарну сепарацију отпада, а потом и компостилиште за „зелени отпад“, а на крају и механичко-биолошки третман и биосушење, док се већ гради рециклажно двориште за грађевински отпад. С друге стране, депонија би на тржиште изнела гориво (за цементаре), рециклирани метал, стакло, пластику и папир, компост.

Град Нови Сад и седам околних општина заједнички су крајем 2023. године основалил ново јавно-комунално предузеће, чији ће посао бити да управља будућом регионалном депонијом.
