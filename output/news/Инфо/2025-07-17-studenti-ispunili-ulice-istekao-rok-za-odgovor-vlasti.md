---
title: "Студенти испунили улице, истекао рок за одговор власти"
date: 2025-07-17
category: Инфо
url: https://backapalankavesti.com/info/politika/istice-ultimatum-koji-su-studenti-u-blokadi/
---

На Славији и у ширем центру Београда, на Видовдан, окупило се више хиљада грађана у подршци студентском покрету „Блокада“. Мирни протест под слоганом „Видимо се на Видовдан“ симболично је обележио истек ултиматума који су студенти упутили председнику Александру Вучићу и институцијама  са захтевом да се до 21 час 28. јуна распишу ванредни парламентарни избори и уклони контракамп из Пионирског парка.

Окупљенима на протесту на Славији обратила се студенткиња која је рекла да су „избори јасно средство за излазак из друштвене кризе проузроковане делима власти који су несумњиво против интереса сопственог народа“. „Данас, 28. јуна 2025. проглашавамо актуелну власт нелегитимном“, рекла је.

„Проглашавамо повратак националном јединству на један једини могући начин – расписивањем и одржавањем поштених и транспарентних ванредних парламентарних избора“, навела је. Поручила је да су студенти устали са јасним циљем а то је, како је рекла, „повратак државе у руке народа“.

Истовремено, у Пионирском парку и испред Дома Народне скупштине одржавало се књижевно вече. Док се на Славији говорило о непослушности и отпору, у Пионирском парку је владала слика као да је све у реду.

Скуп у Пионирском парку који је организован као контраокупљање у односу на протест студената и грађана на Славији, завршен је. Иако је програм окончан на локацији су и даље присутни редари, као и припадници полиције који обезбеђују простор.

Према информацијама са терена, окупљени грађани који су подржали били у Пионирском парку су се мирно разишли, а сценографија са бинима и оградама је остала постављена.

Са друге стране протест под слоганом „Видимо се на Видовдан“ окупио је десетине хиљада људи. Минутима ћутања и говорним наступима, организатори су истакли захтев за изборима до краја дана, уз последњу симболичну опомену „после 21:00 видећемо шта следи“.

Председник Александар Вучић, уочи протеста заказаних за Видовдан, изнео је низ порука у јавности. У изјави за ТВ Пинк, Вучић је навео да се између 20:45 и 21:45 може очекивати покушај насиља, али је истакао да је држава спремна да реагује и очува ред и безбедност. Поручио је да „неке чека крај у насиљу, јер себи нису оставили други избор“, те додао да је „увек боље повући се него направити лудост због које ћете се кајати“. Нагласио је да ће држава бити сачувана и одбрањена, а сви који се одлуче на насиље биће приведени правди.

Вучић је и оценио да „нормалан Србин не би заказао протест на Видовдан ако би имао у виду насиље“, истичући да грађани могу бити сигурни да одговор државе неће изостати у случају покушаја дестабилизације.

У отвореном писму, студенти су поручили:

“Уколико ови захтеви не буду испуњени до Видовдана (28. јун, 21:00), очекујемо да ће грађани Србије бити спремни да предузму све постојеће мере грађанске непослушности како би заштитили своје основно право на слободан и легитиман демократски систем.

Другим речима, велики број грађана је позван да се спреми на мирне облике грађанског отпора попут блокада, штрајкова и других аката грађанске непослушности без насиља, али уз одлучан протест ако Влада прећути на ултиматум .
