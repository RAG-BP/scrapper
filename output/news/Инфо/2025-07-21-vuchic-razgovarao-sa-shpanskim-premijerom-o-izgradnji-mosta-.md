---
title: "Вучић разговарао са шпанским премијером о изградњи моста код Бачке Паланке"
date: 2025-07-21
category: Инфо
url: https://backapalankavesti.com/info/srbija/vucic-razgovarao-sa-spanskim-premijerom-o-izgradnji-mosta-kod-backe-palanke/
---

„Отворено о свим важним темама са пријатељем Педром Санчесом. Разговарали смо и о потписивању уговора за изградњу моста код Бачке Паланке који би значио читавом Јужнобачком округу.Тема састанка била је и тренутна ситуацији у свету, европска будућности Србије, као и јачање политичког дијалога, билатералних односа, економске и сарадње у свим областима друштвеног живота“, написао је Вучић на Инстаграму. Вучић борави данас и сутра у Севиљи где ће учествовати на међународној конференцији Уједињених нација о финансирању развоја.

Бивши министар грађевинарства, саобраћаја и инфраструктуре Горан Весић у децембру 2023. године посетио је Бачку Паланку и тада је потписао Меморандум о разумевању са представницима шпанске компаније „Centunions“ у присуству тадашњег потпредседника Владе Србије Милоша Вучевића о реализацији пројекта изградње моста преко Дунава. Том приликом Весић је нагласио да је у питању дугоочекивани пројекат који ће повезати Нештин и Визић са остатком општине, али и шире повезати Семберију, Мачву и Срем са Бачком.

Како је тада навео, мост ће бити дугачак 1.915 метара, са приступним саобраћајницама са обе стране.  Председник општине Бранислав Шушница изјавио је да је потписивање меморандума историјски дан за грађане, посебно оне из Нештина и Визића.  Како је он тада изјавио, планирано је да фаза пројектовања траје девет месеци, тако да се почетак изградње моста очекује до краја 2025. године.
