---
title: "Студенти организовали јавну дискусију у Бачкој Паланци"
date: 2025-07-07
category: Инфо
url: https://backapalankavesti.com/info/politika/studenti-organizovali-javnu-diskusiju-u-backoj-palanci/
---

Ово је први пут да се студенти из Бачке Паланке организовано појављују уједињено са идејом да покрену дијалог о друштвеним проблемима и понуде одговоре на питања грађана.

На трибини је учествовало пет студената из Бачке Паланке који су се смењивали у разговору са грађанима и изношењу својих ставова. Том приликом најавили су и велики протест у Бачкој Паланци. Током сусрета који је трајао више од сат времена учесници су истакли да се залажу за фер изборе, правну државу и друштво истине и правде. Одговарали су на питања грађана, укључујући оне о актуелној политичкој ситуацији, медијској контролисаности, блокадама факултета и све већим притисцима на студенте.

Грађанима је упућен и отворен позив да се придруже великом скупу који ће се одржати на Видовдан, 28. јуна. У Београду је тог дана најављен велики протест под називом „Видимо се на Видовдан“, а студенти из Бачке Паланке су рекли да ће и они учествовати.

Након Видовдана планирају почетак акције „Студент у сваком селу“ током које ће обилазити сва насељена места у општини Бачка Паланка како би разговарали са мештанима, чули њихове ставове и поделили информације о својој борби.

Присутнима се на почетку обратила студенткиња Медицинског факултета из Бачке Паланке која је подсетила на несрећу која се догодила на Железничкој станици у Новом Саду, када је пре осам месеци услед пада надстрешнице страдало 16 особа. Како је навела, ни након више месеци институције нису јавно саопштиле резултате истраге, нити су, према доступним информацијама, покренути поступци против одговорних.

– Ми смо генерација која жели да буде генерација преокрета. У борби између истине и лажи, неутралност значи помагање зла, поручила је позивајући све присутне да се ослободе страха.

– Немамо више шта да изгубимо. Нашој Србији нису потребни тишина и покорност, већ више светлости, више храбрости и више истине, додала је.

Своје виђење односа власти и грађана изнео је студент Правног факултета Душан Јелић, рекавши да одговорност није само на актуелној власти, него и на будућој.

– Сваку власт која не ради у интересу народа треба сменити. Док не науче да слушају народ, неће бити промене на боље. И важно је да свака будућа власт зна да су ту да служе народу, а не обрнуто.

Једна од студенткиња истакла је личну и универзалну тежњу младих: „Желим да неко када се запошљавам, погледа моју диплому и просек и зато ме запосли. Не желим да морам бити члан странке да бих добила посао. Желим да се знање и труд вреднују и спремна сам да идем тежим путем, али исправним – поручила је.

– Ми тражимо парламентарне изборе и знамо да их он не жели, поручили су алудирајући на власт која, како тврде, одбија да испуни легитимне захтеве студената. „Драго нам је што је данас постало срамота бити напредњак. Ми смо истрајали у борби и истрајаћемо до краја. Ми студенти у блокади из Бачке Паланке одлучили смо да се ангажујемо и да вам поручимо да енергија није пала. Настављамо до испуњења захтева“, поручили су.

– Видимо се на Видовдан! Ово је тек почетак. Настављамо даље, поручили су на крају.
