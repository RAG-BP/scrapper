---
title: "Данас славимо Свете апостоле Вратоломеја и Варнаву"
date: 2025-07-10
category: Инфо
url: https://backapalankavesti.com/info/crkvene-vesti/danas-slavimo-svete-apostole-vratolomeja-i-varnavu/
---

У хришћанској традицији помиње се да су ови апостоли у Јерапољу молитвом умртвили велику змију, коју су незнабошци у храму држали и обожавали, као и да су у истом том граду молитвом дали вид Стахију, који је четрдесет година био слеп. Ту су многобошци устали против њих па Филипа и Вартоломеја распели на крст (Вартоломеја наопако).

Тада се догодио земљотрес, од кога су многи погинули. Пошто су мислили да је то Божија казна многи су дошли да скину апостоле са крстова, али Филип је већ преминуо, док је Вартоломеј био још жив. После тога Вартоломеј је отишао у Индију, где је проповедао и Јеванђеље по Матеју превео на индијски језик. Затим је отишао у Јерменију.

Хришћани верују да је тамо исцелио ћерку цареву од лудила, али да је завидљиви брат царев Астијаг ухватио Вартоломеја и распео на крст, па му онда кожу одрао и најзад главу одсекао. Тело његово хришћани су сахранили у оловни сандук. Многобошци су бацили сандук у море јер су хришћани тврдили да се над његовим моштима догађају многа чуда.

У хришћанској традицији помиње се да је вода донела сандук до Липарских острва, где га је епископ Агатон, по откровењу у сну, дочекао и сахранио у храму. Потом су мошти овог апостола преношене у Беневенто, а затим у Рим.

У нашем народу овај празник се назива и Вратолома (Вртолома), а данас се обустављају сви послови на пољу.

Народ каже да се деци брани да се пењу по дрвећу, да не би сломила врат, забрањује се купање у рекама, а женама да „бућкају“ млеко. У Хомољу се обуставља сваки рад, док се у неким деловима земље верује да, ако радите на Вратолому, постоји опасност од поплава, града и олује.

Свети Вартоломеј је светац који чува усеве и строго пази да неко не оре. Верује се да Вартоломеј не прашта неверницима који данас раде, због чега ризикују да им сви усеви пропадну.

„Смлатиће те као Вртолома праску“ је реченица која се данас чује у селима у Поморављу. У селима у Шумадији верују да светац лечи од падавице, па болесни иду у оближњи манастир, како би се помолили, док у топличком крају сматрају да Свети Вратолома и Свети Сава данас седе на планини и чувају све њиве како не би било неке штете. Тек када они прилегну и задремају, може доћи до града, али то се ретко дешава.
