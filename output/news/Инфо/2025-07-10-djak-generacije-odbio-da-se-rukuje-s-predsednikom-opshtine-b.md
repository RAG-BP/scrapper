---
title: "Ђак генерације одбио да се рукује с председником општине Бечеј на додели признања"
date: 2025-07-10
category: Инфо
url: https://backapalankavesti.com/info/srbija/djak-generacije-odbio-da-se-rukuje-s-predsednikom-opstine-becej-na-dodeli-priznanja/
---

Наводе да је уобичајени говор првог човека општине изостао. Ученицима Гимназије Бечеј, Економско-трговинске школе, Техничке школе и ШОСО „Братство“ уручена су признања за остварене резултате на такмичењима у знању, спорту и другим активностима. Потом су уручене Вукове дипломе.

Проглашено је петоро ђака генерације. Из Гимназије Бечеј то су Филип Басарић и Михајло Гуцуња, из Економско-трговинске школе Виола Варњу, из Техничке школе Даниел Варга, а из ШОСО „Братство“ Шара Балог.

Михајло Гуцуња, један од ученика генерације у гимназији, приликом примања признања и поклона, одбио је да се рукује са председником општине Вуком Радојевићем.

Он је свој лаптоп, поклон од општине, донирао школи „Братство“, у којој се образују деца са сметњама у развоју.

Бечејски мозаик подсећа да је Гуцуња био међу ђацима који су, након пада надстрешнице у Новом Саду, организовали блокаду гимназије и протесте у Бечеју тражећи, између осталог, да им се председник општине извини због, како су навели, таргетирања ђака.

Након што је 22. маја пао део плафона у Гимназији, ученици школе у блокади, као и многи други грађани Бечеја, схватили су саопштење председника општине као оптужбу – да су они одговорни за тај инцидент. Тада су гимназијалци организовали протест на ком је у њихово име управо Гуцуња затражио оставку председника општине.
