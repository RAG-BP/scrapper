---
title: "Адвокатска комора: Државни функционери врше притисак на полицију и правосуђе"
date: 2025-07-17
category: Инфо
url: https://backapalankavesti.com/info/srbija/advokatska-komora-drzavni-funkcioneri-vrse-pritisak-na-policiju-i-pravosudje/
---

“Управни одбор Адвокатске коморе Србије изражава озбиљну забринутост због све учесталијих изјава високих јавних функционера Републике Србије којима се стварају дубоке поделе у друштву и угрожавају основне слободе и права грађана”, пише у саопштењу Адвокатске коморе Србије.

Адвокатска комора Србије у свом саопштењу најоштрије осуђује поређење студената са нацистима.

“Најоштрије осуђујемо поређење студената са нацистима, као неприхватљив наратив којим се по угледу на ауторитарне режиме стигматизују неистомишљеници и додатно охрабрују они који су у великом броју случајева угрожавали живот и здравље студената и грађана који их подржавају”, наводи се у саопштењу.

Подсетимо, председница Скупштине Србије Ана Брнабић недавно је оптужила „нацистичке блокадерске хорде“ за инцидент у Студентском граду у Београду у ком је нападнута група студената који се противе блокадама факултета. И други високи државни функционери поредили су студенте у блокади с нацистима.

У саопштењу Адвокатске коморе Србије наводи се да представници највиших државних институција путем контролисаних медија грубо нарушавају начело поделе власти.

“Уместо да у оквирима Уставом и законом прописаних овлашћења, буду пример законитог поступања, председник Републике, председник Владе, председник Народне скупштине, али и други представници извршне и законодавне власти, својим одлукама и јавним иступима преко контролисаних медија грубо нарушавају начело поделе власти и нескривено врше притисак на рад полиције, јавног тужилаштва и суда, очекујући од ових државних органа да поступају у складу са њиховим политичким ставовима и очекивањима”, пише у саопштењу.

Наводи се даље у саопштењу да “оваквим говором мржње, претњама и недозвољеним притисцима на полицију и правосуђе, угрожавају се основни постулати демократског уређења”.

Истиче се такође да је велики проблем што се такав говор мржње догађа у осетљивом политичком тренутку.

“Посебно забрињава што се овакво поступање дешава у политички осетљивом тренутку, када је важно повратити поверење грађана у институције, а нарочито у непристрасност правосуђа. Злоупотреба јавних функција, укључујући и механизме кривичног гоњења у политичке сврхе, представља опасност по основна права и слободе грађана, укључујући слободу изражавања, слободу окупљања и право на правично суђење”, речено је у саопштењу Адвокатске коморе Србије.
