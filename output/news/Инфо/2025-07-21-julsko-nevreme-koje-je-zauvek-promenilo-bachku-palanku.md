---
title: "Јулско невреме које је заувек променило Бачку Паланку"
date: 2025-07-21
category: Инфо
url: https://backapalankavesti.com/zanimljivosti/kolumne/jovana-danilov-kolumna/julsko-nevreme-koje-je-promenilo-backu-palanku/
---

Прошле су две године од када је олуја поломила Паланку. Прво 19, па 21. јула 2023. године. То су били дани када се небо сручило на нас, када је град био тежи од речи, када је ветар носио кровове, дрвеће, делове кућа али и комаде срца. Све је било покошено, као да је неко град преломио преко колена.

Али, то су били и дани када се у тишини урушио један систем и када смо схватили да тишина може да буде тежа од невремена. То јулско невреме је заувек променило Бачку Паланку.

Сви су тих дана нешто изгубили. Неко кров. Неко воћњак. Неко поврење. Неко сигурност или сан. А неки чланове породице. У ноћи 22. јула, у покушају да отклони кабл који је пао у двориште, страдао је мушкарац. Тринаестогодишњи дечак, преминуо је девет дана касније од удара струје из кабла који је остао да виси након олује док се играо на улици. Тај кабл је, по сведочењима родитеља и комшија дечака, више пута пријављиван – 27 пута. Нико није реаговао.

Две године касније, пољопривредници широм општине остали су без икакве накнаде за штету од невремена. Нису добили ни динар за штету коју су претрпели на усевима, воћњацима и пластеницима. Комисија је завршила процену, подаци су обрађени, али исплата никада није стигла. А они и даље чекају. А сви ћуте.

Бачка Паланка и даље носи трагове те олује. На појединим кућама видимо рупе на фасадама, негде кровори још увек нису санирани. А у људима је остала црна рупа коју ни време није успело да избрише.

Тих ноћи и дана који су уследили, многи су плакали, свако због своје муке. Сузе су изнедриле грађанске протесте који су почели тихо испред општине. Људи који иначе не излазе на улице, стали су заједно уз породицу страдалог дечака. Они су поставили питање, хоће ли неко одговарати?

А онда је дошло и друго питање. Када је колегиница питала председника општине, комаданта штаба за ванредне ситуације, да ли негде у граду још има каблова под напоном, а он је, уместо да јој одговори, напао. То је био тренутак када је неко упалио фитиљ у граду који је већ био натопљен болом. Нападом на питање новинарке,  нападнута је свака мајка која чека одговор и сваки грађанин који се усуђује да пита.

Људи који су излазили на протесте схватили су да се ради о проблему у систему који не чује на време, не одговара кад је потребно и који се брани нападом уместо истином. Видело се да је поставити питање опасније него не решити проблем и да се надлежност пребацује као врућ кромпир.

То је био напад на право сваког грађанина да пита, да зна и да тражи одговоре од оних који управљају градом.

Од тог тренутка више нико није говорио само о каблу. Прича је добила своју тежину и постала је сведочанство једне дубље неправде. Прерасла је границе трагедије и ушла у сферу свакодневне борбе која и даље траје.

И ту више није било назад.

Ова хроника једне олује није завршена. И даље се пише у ходу поред бандере у Доситејевој улици и у уздаху који застане у грлу кад се прође тим путем. Пише се у ћутању родитеља и у спуштеном погледу оних који нису смели да поглед скрену. Наставља се у сваком тренутку кад неко пожели да пита, али се сети шта се дешава када питање постане опасније од одговора.

У протеклом периоду и друге трагедије пробудиле су грађане широм Србије. После пада надстрешнице у Новом Саду, народ је устао, али Паланка је већ била на улицама, корак испред и корак дубље у тишини. Зато се данас, на протестима подршке студентима, у гомили транспарената појављује један „+1“. Неко је запамтио. Сетио се да тај знак није само број. То је опомена. Да се више никада не понови.

Олуја је прошла. Али последице немара остале су да висе.

Људи сада не говоре наглас о томе. Али памте. Паланка памти. Памти све оно што се није догодило, а морало је.

Јована

Ако желиш да подржиш наш рад, кликни и купи ми кафу ☕ Хвала ти!
