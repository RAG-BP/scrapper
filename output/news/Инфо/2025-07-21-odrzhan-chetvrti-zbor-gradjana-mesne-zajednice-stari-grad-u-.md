---
title: "Одржан четврти Збор грађана Месне заједнице „Стари град“ у Бачкој Паланци"
date: 2025-07-21
category: Инфо
url: https://backapalankavesti.com/info/politika/odrzan-cetvrti-zbor-gradjana-mesne-zajednice-stari-grad-u-backoj-palanci/
---

У оквиру припрема за изборе за Савет МЗ „Стари град“, присутни су се сагласили да ће се кандидати представљати путем флајера и директним контактом са грађанима, без објављивања фотографија, како би се избегло евентуално таргетирање од стране политичких актера. Планирано је и креирање карте са улицама по изборној јединици, као и отварање страница на друштвеним мрежама.

Формирана су три радна тима, тим за акције, тим за медије и тим за логистику, а одређена су и два администратора Вибер групе.

Грађани су предложили више акција за уређење локалне заједнице, међу којима су кошење и фарбање „Базе Стојаковић“, уређење излетишта „Багер“ и помоћ старијим и немоћним особама. Ове три акције су добиле подршку већине присутних. Остали предлози попут уређења дечијег игралишта и простора око вртића „Цврчак“ нису добили потребну већину, али је одлучено да се тим за акције информише о стању на терену. Донета је и одлука да се директор вртића контактира ради добијања дозволе за уређење дворишта.

Представљен је интернет домен МЗ који је израдио члан медијског тима, а одлука о његовом плаћању одложена је за наредни период. Такође је израђена мејл адреса за званичну комуникацију.

Договорено је да се Вибер група отвори за све заинтересоване грађане, уз правило да се у групи деле само информације важне за рад МЗ, без сувишних порука.

Усвојен је предлог да се и убудуће користи метода дистрибуције флајера „од куће до куће“, као и постављање плаката на истакнутим местима. Грађани ће преузимати флајере и делити их по улицама уз претходно обавештење у групи како би се избегло дуплирање. Договорено је да се наредни Збор одржи у четвртак, 19. јуна у 20:00 часова на истој локацији.
