---
title: "Обезбеђена средства за адаптацију спортске хале у Гајдобри"
date: 2025-07-10
category: Инфо
url: https://backapalankavesti.com/info/opstinske-vesti/obezbedjena-sredstva-za-adaptaciju-sportske-hale-u-gajdobri/
---

У фокусу конкурса је унапређење школске спортске инфраструктуре, јавних спортских терена и центара доступних свим грађанима, као и тренажних центара намењених врхунским спортистима.

„Један од циљева Покрајинског секретаријата за спорт и омладину је да спорт учинимо доступним свима и зато се трудимо да улагања у спортску инфраструктуру у АП Војводини буду заснованa на принципу равномерне територијалне распоређености“, изјавио је ресорни секретар.

Секретар Баста је истакао да је од 2016. године до данас путем овог конкурса у спортску инфраструктуру уложено две милијарде динара кроз више од 560 пројеката, те додао да је у свих 45 општина у Војводини до сада урађен бар један пројекат из области спортске инфраструктуре.

„Сви ми имамо заједничке циљеве—да унапређујемо спорт, стварамо спортске шампионе, али и да што више младих мотивишемо и укључимо у спорт и рекреативне активности и да тако чинимо друштво здравијим. Зато нам је неопходна добра спортска инфраструктура и ми смо одлучни да наставимо са улагањима у овој важној области“, рекао је секретар Баста, истакавши да се из године у годину увећава буџет за ове намене.

Међу подржаним пројектима је реконструкција атлетске стазе и изградња прикључка на атмосферску канализацију на стадиону у Сомбору, санација спортске хале у Основној школи „Петар Кочић“ у Темерину, те инвестиционо одржавање фискултурне сале у ОШ „Ратко Павловић Ћићко“ у Раткову.

У Новом Саду су подржани пројекти текућег одржавања фискултурне сале у ОШ „Ђура Даничић“, санација спортског објекта и инвестиционо одржавање у ОШ „Соња Маринковић“, као и замена столица на трибинама мале дворане Спортског и пословног центра Војводинa.

Између осталог, овим конкурсом подржана је и санација и текуће одржавање фискултурне сале у ОШ „Јован Јовановић Змај“ у Суботици, као и пројекат уградње хидрауличног лифта за особе са инвалидитетом на базену у том граду.

У спортској хали у Банатском Новом Селу биће замењен паркет, те унапређен систем грејања и климатизације у спортској хали у Српској Црњи.

У Кањижи, Сајану, Црвенки, Перлезу, Житишту, Ади, Сенти, Сивцу, Чоки, Крчедину и Плавни биће реализовани пројекти који обухватају изградњу или опремање спортских терена, изградњу трибина, постављање ограда и опремање спортским реквизитима.

Нова опрема и спортски реквизити обезбеђени су за ОШ „Јан Колар“ у Селенчи, ОШ „Вук Караџић“ у Србобрану, ОШ „Петар Драпшин“ у Турији, ОШ „Серво Михаљ“ у Зрењанину, Гимназију „Михајло Пупин“ у Ковачици и Техничку школу у Оџацима.
