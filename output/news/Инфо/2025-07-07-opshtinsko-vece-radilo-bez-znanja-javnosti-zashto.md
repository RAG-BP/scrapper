---
title: "Општинско веће радило без знања јавности. Зашто?"
date: 2025-07-07
category: Инфо
url: https://backapalankavesti.com/info/opstinske-vesti/opstinsko-vece-radilo-bez-znanja-javnosti-zasto/
---

Иако одлуке које доноси Општинско веће Општине Бачка Паланка имају непосредан утицај на живот грађана, процес њиховог доношења често се одвија ван домета јавности. Најновији пример је 41. седница Општинског већа у Бачкој Паланци, која је одржана данас (25.06.) у 9 часова без претходног обавештавања грађана и појединих медија у разумном року. Објава на званичном сајту Општине постављена је тек у 9:41, што значи да је јавност била обавештена тек након што је седница већ започела.

На основу доступних података са званичне интернет презентације Општине Бачка Паланка, објава под насловом „Позив за седницу општинског већа“ постављена је 25. јуна 2025. године у 09:41 часова времену.

Међутим, седница Општинског већа је, према нашим сазнањима, почела већ у 09:00 часова, што значи да је информација објављена са закашњењем, тек након што је седница већ започела. Ми нисмо добили позив за ивештавање.

Оваква пракса објављивања позива ретроактивно (после почетка догађаја) супротна је основним стандардима транспарентности и правовременог информисања јавности. Обавештавање јавности пре одржавања седнице је законом предвиђена обавеза, како би јавност, грађани и медији могли активно пратити рад локалне самоуправе.

Председник општине, као овлашћено лице које сазива седнице Општинског већа, има законску и етичку обавезу да јавност обавести у разумном року пре одржавања седнице, у складу са начелом транспарентности и правом грађана на благовремено информисање о раду органа јавне власти. Оваквим поступањем грубо је нарушено поверење у институционални процес и принцип отворености власти.

Неправовремено обавештавање јавности и медија о одржавању 41. седнице Општинског већа општине Бачка Паланка, која је одржана 25. јуна 2025. године у 09:00 часова, представља озбиљно кршење више правних аката.

(„Службени гласник РС“, бр. 129/2007, 83/2014 – др. закон, 101/2016, 47/2018)

Члан 68, став 1. и 2.:

„Рад органа јединице локалне самоуправе је јаван. Јавност рада обезбеђује се, нарочито, отвореношћу седница и објављивањем аката и других докумената.“

Општинско веће је дужно да јавност благовремено и транспарентно обавести о датуму, месту, времену и дневном реду седнице. У овом случају, иако је седница заказана за 25. јун у 09:00, обавештење је на званичном сајту општине (www.backapalanka.rs) објављено тек након почетка седнице (у 09:41), што представља фактичко онемогућавање јавности да присуствује или реагује на дневни ред.

(унутрашњи акт који произилази из Статута и Закона)

Овај акт, у складу са начелом јавности рада, прописује обавезу благовременог заказивања седница и достављања обавештења о дневном реду, најчешће у року од најмање 48 сати пре одржавања.

Нити је поштован разумни рок обавештавања, нити је извршено достављање позива медијима или омогућено присуство јавности.

(„Службени гласник РС“, бр. 120/2004, 54/2007, 104/2009, 36/2010, 105/2021)

Члан 4, став 1.:

„Орган власти је дужан да објављује информације од јавног значаја које поседује, без одлагања, на начин који је доступан јавности.”

Уколико је седница од значаја за јавност и доноси одлуке које утичу на права и обавезе грађана или привредних субјеката, неизвршавање ове обавезе чини се супротно закону и представља ограничење права грађана на благовремену и потпуну информацију.

Непружање могућности медијима да присуствују седници и благовремено обавештавају јавност представља кршење стандарда транспарентности и учешћа јавности у раду органа управе, што је и један од основних постулата европских демократских пракси и локалне самоуправе. С обзиром на то да медији у овом случају нису добили ни званичан позив, ни обавештење, то може бити посматрано као облик дискриминаторног поступања према појединим медијима, чиме се нарушава принцип једнаког третмана свих новинара у обављању њихове јавне функције.

Јована Данилов
