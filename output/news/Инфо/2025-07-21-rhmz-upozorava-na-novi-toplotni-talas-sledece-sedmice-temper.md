---
title: "РХМЗ упозорава на нови топлотни талас следеће седмице, температура и до 42 степена"
date: 2025-07-21
category: Инфо
url: https://backapalankavesti.com/info/vremenska-prognoza/rhmz-upozorava-na-novi-toplotni-talas-sledece-sedmice-temperatura-i-do-42-stepena/
---

Пре подне на северу и западу, а у другом делу дана у осталим крајевима Србије локална појава краткотрајне кише и пљускова са грмљавином.

Пораст максималне дневне температуре очекује се од сутра. До петка се очекује температура од 35 до 40 степени, а у петак и до 42 степена уз појачан југозападни ветар.

На подручју Београда наредне недеље биће најтоплији понедељак и четвртакм, уз максималне температуре у интервалу од 35 до 38 степени. У осталим данима у току периода прогнозира се око 33 степена.

Топлотни талас у наредним данима додатно ће допринети порасту опасности од иницирања и ширења пожара на отвореном, саопштио је РХМЗ.

Ризици ће бити најизраженији у регионима са највећим дефицитом влаге у земљишту (односно са највећим недостатком падавина из претходног периода), нарочито у петак (25.07.), када ће у брдско-планинским пределима дувати и умерен до јак југозападни ветар.

У регионима у којима се очекује удружени ефекат израженог топлотног таласа (5 дана узастопно са максималном температуром од 38 Ц и више) и дуготрајне суше, грађанима ће бити послата и СМС упозорења – најпре у Топличком, Јабланичком, Пчињском, Пиротском, Нишавском и Зајечарском округу.
