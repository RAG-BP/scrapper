---
title: "Сви окривљени у случају „надстрешнице“ ван затворског притвора"
date: 2025-07-07
category: Инфо
url: https://backapalankavesti.com/info/srbija/svi-okrivljeni-u-slucaju-nadstresnice-van-zatvorskog-pritvora/
---

За четворо притворених је укинут један од притворских основа који каже да би могли у краћем периоду да понове кривично дело за које се терете.

„Окривљенима се одређује мера забране напуштања стана уз примену електронског надзора у трајању од три месеца, са забраном коришћења телефона или интернета и забраном примања других лица у стан. Уколико окривљени прекрше изречене забране, против њих се може поново одредити притвор. У образложењу, другостепени суд наводи да се сврха притвора у конкретном случају може постићи и блажом мером којом ће се такође ограничити слобода кретања и комуницирања окривљених“, наводи се у саопштењу.

Подсетимо и да је доценткиња Грађевинског факултета у Београду Сања Фриц синоћ саопштила да је професор овог факултета Милан Спремић после готово 208 дана код куће.

Он се, према оптужници Вишег јавног тужилаштва у Новом Саду, терети да је био одговорно лице за пројектовање Републичке ревизионе комисије, што су са факултета демантовали наводећи да такво лице не постоји по Закону о планирању и изградњи.

Одређивањем кућног притвора за ових четворо окривљених, свих тринаест особа обухваћених оптужницом ВЈТ у случају пада надстрешнице Железничке станице у Новом Саду су ван притвора, односно сви се сада налазе у кућном притвору.

Подсетимо и да је Виши суд у Новом Саду вратио на допуну оптужницу против 13 особа због пада надстрешнице, која је убила 16 и тешко ранила једну особу.

Ванпретресно веће овог суда је након анализирања оптужнице и доказа донело одлуку да је „потребно боље разјашњење ствари да би се испитивала основаност оптужнице“.

У овом случају окривљени су бивши министар Горан Весић, његова помоћница Анита Димоски, као и бивши в. д. директори Инфраструктуре железнице Србије Јелена Танасковић и Небојша Шурлан, за кривично дело против опште сигурности, у вези са кривичним делом изазивање опште опасности.

Осталих девет особа терете се за тешко дело против опште сигурности, у вези са кривичним делом непрописно и неправилно извођење грађевинских радова. За ова дела терете се С.Н, као одговорни пројектант грађевинске конструкције, М.Ј, као главни пројектант идејног пројекта, Љ.М.М, као главни пројектант за грађевинску дозволу, М.С, као известилац за конструкције Републичке ревизионе комисије, Ј.С.М, као лице одговорно за техничку контролу, као и З.С.М. и Д.Ј, као лица одговорна за извођење грађевинских радова, и М.Г. и Д.Т, као лица одговорна за стручни надзор.
