---
title: "Како извадити крпеља (ВИДЕО)"
date: 2025-07-07
category: Занимљивости
url: https://backapalankavesti.com/zanimljivosti/zdrav-zivot/kako-izvaditi-krpelja-video/
---

До недавно је правило било да су крпељи чисто сезонски проблем и то од марта до октобра. Ипак, због климатских промена и све топлијих зима, крпељи могу да буду активни током целе године. И даље их највише има током пролећа, када се шири и зеленило, па у месецима пред нама треба бити посебно опрезан и чувати се крпеља.

Крпељи обожавају густу траву, поготово непокошену, високу. Зато је редовно кошење одлична и најважнија превентива. Такође, крпељи избегавају директно сунце. Обично вребају на врху траве или гранчица и потребан им је само тренутак да се закаче за длаке, одећу или кожу човека или животиња. Посебно будите пажљиви на прелазима између траве и шуме где крпеља по правилу има највише.

Прва и најбоља заштита од крпеља је превентива. И можете пуно тога да урадите да се сачувате. Увек користите средства против инсеката када идете у природу.

Колико год можете избегавајте провлачење кроз високу траву и жбуње. Увек обуците дугачке ногавице и рукаве. Крпељи воле умерену хладовину па таква места избегавајте.

Када дођете кући баш одмах се пресвуците и прегледајте, посебно стомак, пазухе и препоне. Крпељи воле танку и топлу кожу. Зато ће се вероватније закачити на стомаку, а не на руци. Такође, тражиће фино место и шеткати се док га не нађу због чега је пресвлачење важно.

Ако откријете крпеља који вам се закачио важно је извадити га што пре. Тако смањујете ризике да вас заразе.

Зато што преносе болести, пре свих Лајмску болест или бактерију Боррелиа бургдорфери. Обично се сматра да када је крпељ заражен, али закачен мање од 24 сата и извађен како треба, нема ризика од болести. Нека истраживања указују да је потребно и до 48 сати да би се болест пренела.

Ипак, најчешће болест преносе млади крпељи који су довољно мали да их не приметите. Друга лоша вест је да убод крпеља не боли и врло вероватно га нећете одмах ни приметити.

Идеално би било да вам крпеља извади стручно лице, доктор или медицинско особље. Ипак, ако не можете брзо да добијете помоћ, можете и сами га извадите.

Како извадити крпеља? Лако и без панике. Све што вам треба је добра пинцета, идеално метална. Ухватите га што ближе кожи и полако извлаћите на горе. Пробајте да ухватите што је могуће ближе кожи како бисте га извадили целог. Не цимајте и не кидајте крпеља. Не морате ни да га уврћете већ га само извлачите полако на горе.

Не слушајте бабске приче и немојте да га натапате алкохолом, уљима или бензином. Тако ће скоро сигурно повратити у вас штетне материје па само додатно ризикујете инфекције и заразу.

Ако немате ни пинцету, ни доктора, чак и тада је важно да извадите што пре крпеља. Најгоре што можете да урадите је да га оставите. Пробајте да га обмотате концем и извучете. Можете чак и нокте да користите у случају крајње нужде.

Може да се деси да мањи део крпеља остане у кожи, али то није страшно. Пробајте да га извадите стерилном иглом. Ако не успете, испашће сам после неколико дана.

Не дирајте га рукама и обавезно одмах стерилишите место убода алкохолом или га бар добро оперите.

Иделано би било да после вађења крпеља сачувате, ставите у кесицу или папирић и однесете га на анализу како бисте проверили да ли је заражен бактеријом Боррелиа бургдорфери. Тако ћете бити сасвим сигурни.

Нажалост после вађења крпеља се прича не завршава, пошто сваки убод доноси  ризик од заразе лајмском болешћу (и неким другим болестима али ти ризици су ипак мањи).

Ако сте брзо извадили крпеља шансе да сте заражени су минимални. Чак и ако то није случај, шанса да је крпељ заражен је свега око четвртине.

Ипак, ризици постоје, поготово зато што Лајмска болест има необичне симптоме а могу да прођу и месеци после убода крпеља док се не испоље. Зато се у неким земљама одређеним групама (рецимо старијим особама или онима слабијег имунитета) понекада превентивно преписује једна доза антибиотика доксицилина од 200 мг одмах после вађења крпеља. Она се сматра довољном да спречи ширење заразе али је важно узети на време. Наравно, никада не узимајте лекове на своју руку поготово не антибиотике и поготово не за тако опасне болести као што је Лајмска.

Први знак болести јесте црвенило око убода после убода крпеља. Најчешће има црвену тачку и ореол изван ње. Црвенило неће болети или сврбети и може да се јави и неколико дана или недеља пошто сте извадили крпеља. Ако га приметите одмах посетите доктора. Добићете антибиотике и решити проблем доста једноставно.

Ипак, црвенило се понекада неће јавити иако сте заражени.

Уколико се неколико месеци после вађења крпеља јави умор, малаксалост, главобоље или благо повишена температура, то би могли да буду симптоми. Отечени лимфни чворови на врату или на препонама су још један могући знак Лајмске болести.

Тада је важно што пре добити терапију антибиотицима. У тој фази лечење већ може да потраје али ћете вероватно избећи компликације.

Они који то не ураде могу да се суоче са озбиљним проблемима. Некима ће утрнути лице, јавиће се ојед широм тела а главобоље ће постати још горе а можда се јави и хронични проблеми попут аутоимуних болести.

Нажалост, Лајмска болест је подмукла па неће сви заражени приметити ове симптоме. Зато је важно да пратите ваше тело после убода крпеља и на сваку промену се консултујете са доктором.

Уколико не добијете третман на време можете да добијете артритис, хроничне неуролошке проблеме па и губитак краткорочног памћења. Поред тога веровано ће се покренути аутоимуне болести.

Погледај правилно вађење крпеља:
