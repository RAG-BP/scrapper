---
title: "Ово су српске речи, а да ли знате шта значе?"
date: 2025-07-07
category: Занимљивости
url: https://backapalankavesti.com/zanimljivosti/iz-nasih-krajeva/ovo-su-srpske-reci-a-da-li-znate-sta-znace/
---

Када говоримо о породичним историјама, најдаље обично стигнемо до прадеде и чукундеде. Наврдеда се звао чукундедин отац, његов отац био би курђел, а курђелов аскурђел. То су наводно речи који описују сродство у Срба. Курајбер и његова жена курајбера били би тако наши преци из 14. колена. Колено по колено, дошло би се до тога да сазнамо како се звао наш најстарији предак, који нама дође Бели орао и његова жена Бела пчела.

Осим архаичног титраја који са собом носе ови називи и који нас узносе до далеке, митске прошлости српског породичног стабла, нема научне поузданости када говоримо о овим називима. Етнолог и истраживач сарадник Етнографског института САНУ у пензији, Мирослав Нишкановић каже да су ти називи популарисани осамдесетих и деведесетих година 20. века у новинама и популарној култури, али да се изузев термина за сродство аскурђел и речи курајбер – која не припада терминологији сродства – друге речи не могу наћи у старим и новим речницима и другим различитим изворима.

„Ти сроднички називи су добар пример нечега што се одређује као измишљање традиције или конструисање нечега што нема потврде у изворима и литератури. Мој колега, етнолог Радомир Ракић магистрирао је на тему сродничке терминологије 1969. године. Он у магистарском раду уопште не помиње те називе. Приликом објављивања рада 1991. Ракић доноси предговор у којем уопште не помиње да се у међувремену појавило прегршт нових термина из терминологије сродства. Када се код једног сериозног научника какав је Радомир Ракић ови термини не помињу, онда је јасно да је реч о нечему што је настало и раширило се осамдесетих и деведесетих година 20. века“, каже Нишкановић.

Он подсећа да је Милорад Павић у свом роману „Предео сликан чајем“ такође користите називе и да је и он допринео ширењу тога.

„Постојала је једна кафана „Чарда на крај света“ у Ковиљу на Дунаву. Ту су се скупљали књижевници, уметници, боеми. Та зграда била је осликана са свих страна и између осталог на њој је писало „Овде су пили ваши деда, наврдеда и редом тако до 16. колена“. Ко је тад кумовао тим називима сродника није нам познато“, каже Мирослав Нишкановић.

Пошто називи звуче архаично, лако је поверовати у њихову аутентичност и истинитост. Од свих предака, ми смо изгледа запамтили курајбера, јер се од свих назива, у свакодневном животу, не рачунајући прадеду и наврдеду, једино он помиње. Наш саговорник каже да се помињу рукописи у Матици српској, у којима се чувају записани неки од тих израза, али да се за сада још нико тиме научно није бавио.

„Тих израза у нашим речницима нема. Аскурђел се појављује у Рјечнику Вука Караџића и има везе са сродством. Курђуп, курлебало, курајбер, то има везе са мушким полним органом и нема везу са сродничком терминологијом“, закључује он.

У најслободнијим размишљањима тврди се да се српски родослови могу пратити и до 18. колена, шта би можда и могло бити, али за сада не постоји научна потврда тога. Када је реч о терминима сродника, пре Белог орла родио се Сиви хроми вук, а почетак свега, 18. колено је Сунце. Митска, романтична прошлост или српска Игра престола?

„Интерес за генеалошка знања присутан је у свим слојевима друштва. На основу доступних извора и грађе, по правилу, родословне таблице могуће је реконструисати до седам генерација, а само код Срба код којих се дуже одржала племенска друштвена организација у извесном смислу до 14, па и 15. колена. Групе аматера и љубитеља старина, различитог образовања, међу њима и научних радника које можемо заједно означити као поклонике идеје „Срби, народ најстарији“ теже да створе неку нову, допуњену и богатију историју. Тако ми сада имамо 18 термина за сродство, шта нико други нема. То је немогуће. Посебно није развијена сродничка терминологија онако како се покушава представити“, каже Нишкановић.

Он подсећа да је већином наша култура била усмена и да су се једино у Црној Гори и Херцеговини, у племенским и братственичким организацијама, и у оквиру ње, у колективном памћењу, сачувала генеалошка знања која познају претке и преко 15 генерација, али не постоје термини за степене сродства даље од чукундеде. Он истиче да ови термини нису познати на целокупном српскохрватском простору у свим језицима који су настали након распада Југославије.

Нишкановић додаје да су родослови важни за племићке фамилије.

„Код нас је племство у средњем веку нестало са доласком Турака. Ипак доста је наших племића прешло Турцима и имали су доста успеха у војној, државној служби. Тако је било и у другима земљама где су Срби живели, у Хабзбуршкој монархији, Млетачкој републици, Угарској. У тим земљама су Срби у завидном броју добијали племство. Српске државе 19. и 20. века, иако су имале народне династије, нису имале институционализовано племство. А народу је било важно да знају четири, пет колена уназад“, закључује Мирослав Нишкановић.

Први српски родослов написао је у 10. веку Константин Порфирогенит.

„Родослови, као засебна књижевна врста, писани су од друге половине 14. до краја 16. века. Радослове обичних људи имамо у Дечанским хрисовуљама. Ту имамо пописане четири генерације дечанског властелинства. Захваљујући напорима генерација историчара, данас су у великој мери употпуњени родослови најпознатијих српских династија, Немањића, Лазаревића, Бранковића, Мрњавчевића, Карађорђевића, Обреновића, али и многих угледних властеоских породица“, каже Нишкановић.

Прочитај: Историјске личности због којих су умрле хиљаде људиI
