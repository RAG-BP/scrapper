---
title: "Мојој и твојој ћерки, и свакој жени"
date: 2025-07-21
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/mojoj-i-tvojoj-cerki-i-svakoj-zeni/
---

Често имам обичај да кренем од најгорих могућих исхода, што не значи да сам песимистична. Увек треба добро знати са чиме бараташ да би могао да делујеш најбоље. Кад будеш спремна на најгоре, све остало ће бити лакше.

Мораш бити повређена. Пуно ћеш плакати. Кад кренеш од те тачке, све ће бити лакше. Јако је битно да научиш да се брзо подигнеш и излечиш кад паднеш. Што дуже останеш доле, јаче ће те газити. Људи газе по свему што им је око ногу. Научи да шеташ сломљена, па чак и када немаш више снаге. Само мораш наставити даље.

Прихвати да те нико неће подићи и излечити. Мораш веровати себи и ослонити се на себе. То заиста није тешко. Тако је најбоље, јер си ти себи најбољи пријатељ и најгори непријатељ.

Једино кад се ослониш на зид нећеш пасти, све остало је веома релативно. Посебно са људима. Можда се понекад нађе неко, али ће то урадити из својих личних интереса, и не мисли да тим људима дугујеш нешто. Све је то у пролазу. Живот се дешава у пролазу. Немој мислити да је живот нешто лепо или ружно што треба да се деси. Биће онако како ти одлучиш.

Научи да стојиш иза својих одлука и не криви никога за то. Немаш право! Сваки корак који си свесно одлучила да направиш довео те је тамо где си сада. Можеш само да научиш лекцију и да мењаш приступе и своја дела.

Сломиће те небројено пута, и то они које највише волиш. Мораш да научиш да се носиш са тим како би била што мање сломљена. Научи себе да не очекујеш ништа. Ни добро, ни лоше. Гаји наду, али немој мислити да ће нешто да се деси ако ти мислиш да треба тако. Десиће се онда када уложиш велике напоре много пута. То зависи само од тебе, не од других.

Не очекуј да те неће повредити, згазити, или ти помоћи било ко. То не зависи од тебе. Само се помири са тим. Да би ти било лакше да поднесеш дан.

Немој себе да кривиш, а ни друге. Нико од вас није могао боље тада. И то је тако требало да буде, није могло другачије. Промене могу доћи касније. Или не.

Људи се не мењају. Проста, али тешка лекција коју нико не може од нас да научи. Ваљда зато што нас води нека врста наде. Немој да губиш наду, она нас држи у животу. Хватај се тих малих ствари које нас одржавају. Али учи. Увек учи и буди отворена умом.

Воли пуним срцем. Смеј се. Увек нађи разлог за смех. Нека ти смех и радост буду једина водиља у животу. Живот заиста може бити леп. Ризикуј све због онога што ти срце каже да радиш. Никада немој престати да слушаш себе, чак и када твоје жеље немају везе са разумом, логиком и реалношћу. Веруј ми, ти најбоље знаш шта треба да учиниш. Твоје емоције, интуиција и мисли чине тебе и твоју личност, а ту особу воли јако и слушај је увек. Зна она шта је добро за тебе, чак и када се не чини тако на први поглед.

Маштај и сањај снове које ћеш живети. Биће ти онако како ти желиш, зато пази са својим мислима. Лутај из реалности и превазилази је. Тамо се заиста све налази. Иди у невидљиво и неистражено и немој да се бојиш. Тежи да превазилазиш себе и своје границе. Не користи реч идол, ти си више од тога.

Никада немој да имаш страх. Заиста немаш од чега да страхујеш. Оно што мора да се деси, десиће се. Очекуј то и прихвати. А све ће бити у реду.

Немој покушавати људима да отвориш очи и наметнеш свој став и мишљење. Губиш енергију и време. Не видимо сви истим очима. Причај само када имаш слушаоца са којим се у комуникацији можеш надоградити.

Кад ти се не прича, ћути, ма колико погледа било упрто у тебе. Немој да радиш оно што не желиш. Никада. То је пут ка твојој пропасти. Поштуј људе, али таман онолико колико ти ниси угрожена и не црпиш се. Запамти да овај свет чине људи, не ствари. Ствари служе само функционалности. Не буди роб индустрије.

Ради шта ти прија. Нема дозвољеног и забрањеног, моралног и неморалног, доброг и лошег. Ти одлучујеш, а не друштвене норме. Правила сама себи постављаш. То су једина правила која треба да поштујеш. Само слушај себе и ради у складу са собом.

Дај се цела свему што желиш. Не ради ништа половично и површно. Уложи сву своју енергију и живот када се бориш за нешто. Никада не одустај од онога што си започела, јер циклуси се морају затварати, а ако си нешто почела, то мораш довршити, па чак и када више немаш воље.

На овај свет си дошла са разлогом. Искористи све могућности које ти овај свет пружа. Добићеш само онолико колико тражиш. Пространства су у теби. Лепота је свуда, само је треба пронаћи. Пронађи свој разлог постојања. Знај увек да те твоја мајка воли онакву каква јеси.

Ауторка: Јована Данилов
