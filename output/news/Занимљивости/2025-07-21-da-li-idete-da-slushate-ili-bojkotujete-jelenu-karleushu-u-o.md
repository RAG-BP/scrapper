---
title: "Да ли идете да слушате или бојкотујете Јелену Карлеушу? У Оџацима планиран протест током концерта"
date: 2025-07-21
category: Занимљивости
url: https://backapalankavesti.com/zanimljivosti/zabava/da-li-idete-da-slusate-ili-bojkotujete-jelenu-karleusu-u-odzacima-planiran-protest-tokom-koncerta/
---

Према званичној најави општине Оџаци концерт се одржава на платоу код Спортско-пословног центра. Вредност уговора износи више од 16,4 милиона динара, односно око 140.000 евра са ПДВ-ом.

Док Општина позива на славље, група грађана „Оџаци се не боје“ најавила је бучан протест током концерта. Протест је заказан за суботу у 20 часова, на истом платоу где ће се одржати наступ. У свом позиву грађани који не подржавају гостовање певачице истичу да је Карлеуша „режимска певачица“ која, како тврде, својим јавним наступима шири говор мржње и позива на насиље.

„Позивамо грађане да понесу транспаренте и реквизите за прављење буке, али да се уздрже од насиља, пиротехнике и бацања предмета. Безбедност људи нам је на првом месту“, наводи се у позиву. Посебан апел упућен је да се деца, старији и болесни не доводе на протест из безбедносних разлога.

Подсећамо, Јелена Карлеуша је током претходног лета наступала у више градова у Војводини, укључујући Сомбор и Суботицу, а сви наступи реализовани су директним уговорима без јавних позива. Субота увече у Оџацима биће и питање избора, да ли ћете слушати или бојкотовати Јелену Карлеушу?
