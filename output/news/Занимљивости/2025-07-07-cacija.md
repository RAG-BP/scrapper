---
title: "„Ћација“"
date: 2025-07-07
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/cacija/
---

Критика.
Нађе он мене, кад зариба и остане сам.
Нађе кад му повода дам.
Да ме помери. Дигне.
Зацима ме као жилавкину лозу.
Натенане у дуру.
Ћерање мака на конац
„Прескочи у времеплову од прошле колумне
моје Параге.“ Правио се неважан.
Туњав. Наивчина. „Било шеталица и по нашим сокацима“,
хвата тоналитет.
Мој друг одвајкада.
Александар Бауранов. Саша.
„Било“. Скраћена верзија уводне дискусије.
Истрошене речи и секирација.
Тако је уштимано под водоравно.
Усправно су јављања по хиљаду пута
у ритму там там коже од младе јаретине
нашег Поглавице. Прворођеног.
„Не знаш ти ништа. Ништа. Граница са почетка живота
на овим просторима је у парошком атару.
Део који се наслања на Гајдобру, Врело,
Зденац. Никло се без заперака…“
Пенуша своју беседу.
„Ћација у малом“, заломих.
„Не дирај врућу погачу, треба да стане.
Ваљда да се сложе елементи. Будућност.“
„И Прворођени навукао мајицу на којој
Пише „И ја сам ћаци“.“
„Ето видиш. Одредио је трен.
Спремност за курчење и колчење.
Муљање опстанка у задатом простору.“
„Мислиш узалуд је педалење. Отворен простор.
Метак си. Тане. Шиба са Алпа отрежњење.
Високо подигнута лествица.„
„Параге. Параге. Мозгалица уденута у
транзит. Истурено оделење Академије младих лидера.
Институт за бостан и карпузу без кошпица.
Пипунове вријеже“.
„Слика је моја. Прота Радослав на бициклу,
кандилом маше, широко је на жеравици и жестоко.
Тамјан кренуо.“
Административни центар жупе наше Паланачке.
Док хајкачи правде дођу до Парага прошла воља.
„Прошао воз кроз кукуруз.“
„Део мој лепе отаџбине у фулу.
Моја мала Ћација. Сад знаш шта се десило
са набрајањем.„
„Знам. Разведи се дете од Бауранових.
У међувремену порасло.
Ако затреба табанаће још годинама.
Издат неће. Неће.
Строжији ритам револуције или еволуције,
Изабери куме мој. Изабери шта ти уву прија.
***
„Јово Ћаци. Нема га.“
„Нема. Припреме у току.
Притеже задатке, на пет хиљада је за врбовање.
Тања прогнозира да се тек увече дижу квоте.„
„Доће до сто евра.“ „Они што су упорни дочекаће“.
„Шире се ограде у Београду.“
„Оне се шире. Зато квоте расту.“
„Смешан ми је Јово. Легенда. Лако се
отео контроли и продао.“
„Небитан. У Ћацији, сваком по заслугама.
Јово је у бригади оних што храбре. Бодре.
До последње капље страха туђе чапре.“
„Нисам знао…“
„Сад знаш. Наредник напредне мисли и дела Прворођеног.“
„Мени је налево круг.“
„Тако некако“.
„Да, живот у земљи Ћацији. Уживо.
Трагање за Сунцем. Математика у минусу
Лагарије из земље Србије.“
Са Сашом оде и део мојих записа, које пустих низ воду.
Тако то бива.
Чека се Прворођени. Потез је на „сицилијанској одбрани“.
Ствара се неки нови свет у суботу, 12. априла.
Нек се и ствара. Утрнуло се од чекања.
Све се поравнало из нуле у нулу.
***
Ћација у пеленама.
Кадар: Динстање на прву.
Дан 13.01.2002. Ликовао.
Још Срби не могу пуним плућима отчепит .
Срећна ти Српска. Могу скупит 150 кг зачина,
350 кг лука, 300 литара парадајза, 1700 кг рибе дунавске.
Со, паприка, вегета зот далеко, кренуло се из минуса
Дванаест. Рапортирано.
Дванаест хиљада душа нахрањено. Вишак још на чеки.
Воду и дрва не рачунамо. Људску љубав и рат
меримо кроз величину варјача.
Весла су.
Легенда каже да је један мали, онако од срца
И плућа дечијих уздануо, како лепо мирише
Масном поњавом.
Други филозоф продужи „добро динстају“.
„Нек никад не престану. Мирисом да се нахраниш.“
„Престаће. Само да им не пригори.“
„Неће“
„Динстајте“…, дрекну омладинац.
Легенда ових дана кружи Масном поњавом.
Потврдила и Слаџа.
Мали је Јово.
Од Бакића. Кажу. Тако кажу.
Био у гостима тог дана 13.01.2002. код својих у вароши.
Паланачкој, на дочеку Српске године Нове.
***
Правиће се опет бал.
Бал око ватре и котлића, на Багеру.
Само за пристојну Србију.
Реприза Ћацифеста из престонице.
Кренуло се на хватање белешки у суботу.
Подељене бележнице, оловчице и тек покоји упаљач
да осветли оштре и будне мисли кроз записе.
Мудри ће записивати.
Верни ће водити рачуна.
Покорни исколачит очи.
Вечни пламен живота, донешен у нашу варош
осветлиће потез Багера да све буде видљиво и јасно,
Јер нек се опет задинста у вароши нашој
на Ћациленд фесту.
„Динстај“.
***
Симка каже:“Лако ти је то. Све множиш
са дванаест хиљада у старту.
Сад је то страначки задато. Удри дупло
па крени састојке: говедина, црни лук,
маст (по могућности лој) вода, млевена
паприка, бели лук, со, сирће, шећер.“
„И …“
„И ништа, дрва, кувари, почни динстат.“
„Ти то мене као нешто…“
„Ма не Симка. Не. Отварамо ново поглавље.
Колумна….“
„Ма …да…“
„Ако скоцкамо финансијску конструкцију око знаш,
од Покрајине за развој туризма…“
„Ти опет нешто по политици…“
„Ма не… овогодишње кориснике позваћемо да буду
Управни одбор у „Динстај“ фесту.
Они бар знају како намакнут новац за развој туризма…“
„Знаш ти како…“
„Знам. Пола Зећу, пола предузећу… а како другачије…“
„Није ваљда … Знаш да је три године откад је Балашевић отишао…“
„Знам… Знам и ово… дошло пролеће.
Све ме стиснуло. Једва дишем. Стисла ме одећа.“
„Није ваљда’“
„Јес… а ево… било је то овако записано.“
„Клизио је воз ко санке
Ал смо стигли до Паланке,
Северац је дуво ладан
Па ко не би био гладан…
Спремила нам кума наша
За ужину паприкаша
Малко ладне крменадле
И пар сарми сваком.
… Е, кад се само сетим
Ал се некад добро јело, баш…“
Отех јој осмех.
Осмех са укусом „прохујало са вихором“.
Моја друга Симка.
Бога јој пољубим.
***
Топ листа до даљњег. Мали Рача. Бјело дугме иде.
Рукице, ногице. Сви у небо.
„Милиција тренира строгоћу,
Да не буде све како ја хоћу.
Јер,
Милиција има добрих страна
Што је млада, лијепа и окретна
доброћудна и наоружана
Па су дјеца сигурна и сретна.“
Лаку ноћ Ћацијо.
Мирно спавај.
А Гинис те чека!
