---
title: "Српска Нојева барка – Пловимо кроз муљ, али не тону сви"
date: 2025-07-21
category: Занимљивости
url: https://backapalankavesti.com/zanimljivosti/kolumne/srpska-nojeva-barka-plovimo-kroz-mulj-ali-ne-tonu-svi/
---

Инспирисана овом, већ много пута испричаном причом, упустила сам се у дубље размишљање. Како би изгледала Нојева барка у 21. веку?

Замислите барку усред ове наше српске мочваре, како плута по блату, које смо сами направили. Између урушених институција и корумпираних политичара, заглављених у муљу своје немоћи. У земљи, где један човек држи све полуге власти, где се људи запошљавају само уз партијску књижицу, а компетентни се некомпетентно уклањају. Где свака врста побуне постаје напад на државу, а сваки мислећи грађанин државни издајник. Где медији не извештавају, већ прикривају, где су питања непожељна, а одговори унапред написани. Где грађани све више личе на статисте у представи која се одиграва у једној режији. И управо ту, у том полумраку, појављују се они, који још увек верују да светла нису заувек угашена. Студенти.

Они, који би требало да буду будућност наше земље, сада поносно стоје на првој линији одбране и дају пример свима нама. Одбијају да се помире са заблудама и уверавају нас да знање, истина и правда још увек имају смисла. У последњих 5 месеци, студенти неуморно стоје на улицама и дижу глас против насиља и неправде, коју смо, нажалост, трпели кроз све ове године. Међутим, када се сетимо почетне приче, опет налазимо паралелу – у библијској причи, Ноје и његови сапутници провели су 5 месеци заробљени у олујама, без наде да ће икада престати и без јасног погледа на то што их чека. И наша, српска барка, упловила је у свој пети месец. Иако је примила много више поштених путника него Нојева, питам се да ли је тај списак коначан? Да ли чекамо оне који ће одлучити да се укрцају касније, када олуја прође?

Ниво воде се све више подиже, а барка још увек прима путнике. Неки се колебају, неки и даље верују да ће се систем сам прочистити, а неки су превише уморни да би још једном устали. Али они који су се покренули, било кроз протест, иницијативу или кроз реч, већ су закорачили у нешто, што би могла бити боља и светлија будућност.

Док барка наставља да се бори са олујама, напољу остају заробљени они, који нису спремни да се ослободе муља у којем су заглављени. Они који су годинама градили своју моћ на темељу лажи и манипулација, сада силом покушавају да опстану у свету без будућности, на путу без циља. Њихова неспособност да схвате, да је једини начин за излазак из ове мочваре, прихватање и преузимање одговорности, оставља их у замци сопственог страха. И док чекају да се ситуација смири, њихова позиција је у још већој опасности, јер су заглављени у муљу прошлости. И то је оно, што можда и највише повређује. Они, који би требало да воде народ, заправо га гурају још дубље у мочвару. У бездан, који су годинама ископавали, пратећи сопствене интересе, док пуне своје џепове.

На многа питања и даље немамо одговоре, али знамо да ова барка, исто као и она Нојева, неће стати, док год има оних који искрено верују да су промене могуће. Оно што нас све занима, јесте, куда се та барка креће и ко ће држати кормило? Дилема је шекспировска, али суштинско питање остаје исто. Да ли остати напољу, где смо осуђени на пропаст или запловити, верујући да можемо негде стићи? Можда још увек нисмо пронашли кормилара који ће нас одвести на сигурно, али бар знамо да нисмо сами. Јер они који се боре, они који не прихватају неправду, они који дижу глас сви они су вође овог пута, без обзира на то, што можда кормило још није у њиховим рукама.
