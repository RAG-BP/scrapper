---
title: "Буди човек међу људима"
date: 2025-07-21
category: Занимљивости
url: https://backapalankavesti.com/zanimljivosti/kolumne/budi-covek-medju-ljudima/
---

Подела у друштву је било и биће од вајкада. Делимо се по раси, полу, политичком опредељењу или неопредељењу, вери, нацији и ко зна чему још. Поделе су постале свакодневица, не само код нас, него у целом свету. Али поштовани читаоче, ја се данас нећу бавити ни локалном ни светском поделом. Нећу се бавити поделом уопште.

Данас пишем о једном личном, светлом примеру уједињења…

Не тако давно, крећем на пут. Седам за волан, али нешто немам добар осећај у стомаку. Интуиција ми вришти! Не слушам је. Мислим да је страх, јер је линија танка… Ноћ, киша која неуморно пада, непознат пут и ја на њему сама. Не знам да ли идем у правом смеру. Навигација је отказала послушност. Покушавам да се фокусирам на логику и инстинкт… Успевам некако. Близу циља сам. Таман да кажем себи: „БРАВО! УСПЕЛА СИ!“, губим контролу над воланом и цео живот ми се одвија пред очима. У даљини видим фарове камиона. У следећем тренутку све стаје а ја сам поред пута. На друму застаје шлепер. Исти онај који сам видела у даљини. Жива сам и нисам се окренула на кров. Добро сам! Двојица млађих људи дотрчавају до мене са питањима да ли сам добро, да ли сам сама…

У пар секунди пут постаје фреквентан, али сви возачи застају да питају да ли треба било каква помоћ… Ништа необично за такву ситуацију, јелте?! Али, мени се то све дешава у суседној нам држави Хрватској. Српкиња у сред Хрватске, сама…

Застају људи који добро памте неприлике деведесетих година. У том тренутку не постоји прошлост, за коју нико од нас заправо и није крив. У том тренутку постоји само чојство.

Горе поменута два човека регулишу саобраћај, позивају полицију. Стиже прва патрола. Питају ме исто што и сви: Да ли сам сама, одакле сам, да ли сам добро?

У тим тренутцима једино што осећам је страх. Ни сама не знам од чега. Полицајци су љубазни. Покушавају да сазнају шта и како се десило. Позивају своје колеге из саобраћајне полиције. Долазе.

Поново ме питају исто. Виде да сам узнемирена и покушавају да ме смире и утеше. Говоре ми како ће све бити у реду. Следи узимање изјаве, реконструкција догађаја. Полицајац који обавља тај део је мојих година. Причамо о саобраћајној незгоди и некако спонтано почиње прича о рату деведесетих. Памти он те године, памтим их и ја. Обоје смо били деца у то време.

Свесни смо обоје да за све те недаће нисмо криви ни он ни ја. Нико од нас! То је прошлост која је донела радзор међу људима и страдање које нико од нас не треба да заборави. Али, време је учинило своје.

Јаз се смањио. Нестао. Ми, припадници млађе или средње генерације смо освестили да треба да градимо нове мостове. Мостове за мир! Мостове за нове нараштаје, дубоко поштујући прошлост и недужне жртве те прошлости.

Враћамо се на саобраћајну незгоду. Полицајац Берислав М. ми говори како сам добро прошла и како то што се догодило није страшно. Пита ме да ли имам неког ко би могао да ми одшлепа ауто. Кажем да немам и он брзином светлости и то решава. Довољно сам сабрана да га питам какве су законске последице овог догађаја, јер сам страна држављанка.

Помало тужан ми саопштава да ћу морати да платим новчану казну али да неће бити велика. Тако је и било. Он и његов колега су све време са мном. Чекамо шлеп службу. По доласку исте све се брзо решило. Дошло је време растанка између хрватских полицајаца и мене. Свако на своју страну уз договор да ако их пут нанесе у мој крај да се јаве и да се видимо у неким лепшим околностима.

Берислав ми је у једном тренутку рекао како је обишао, што сам, што са својом породицом, пуно земаља у Европи, али да никада није био у Србији. Позвала сам њега и његову породицу да првом приликом буду гости у Бачкој Паланци, да обиђу Војводину, јер има пуно тога да се види.

Дан касније, путем друштвених мрежа, Берислав ме је контактирао да чује како сам, да ли сам имала неких проблема на граници и да ли сам добро стигла у родну Бачку Паланку. Потврдно му одговарам да је све у најбољем реду, да се испоставило да имам мању повреду врата, али да ће и то ускоро да се санира. Још једном му се захваљујем на свему – на љубазности, на високом нивоу професионализма а пре свега на људскости. Ово све много значи, поготово када се нађете у таквим ситуацијама. А чини ми се да се на то често заборавља. Позив на дружење је остао отворен са обе стране.

И теби који си остао до краја ове приче је јасно да сам, хвала Богу добро. Обогаћена једним искуством више са помереном границом у сопственим видицима, на концу приче веома захвална. Колико и какви смо људи се види у оваквим ситуацијама. Јер, лако је бити човек када је све у најбољем реду, буди ти човек међу људима када наиђу тешки тренуци.
