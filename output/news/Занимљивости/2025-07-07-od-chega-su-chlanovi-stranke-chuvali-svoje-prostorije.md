---
title: "Од чега су чланови странке чували своје просторије?"
date: 2025-07-07
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/od-cega-su-clanovi-stranke-cuvali-svoje-prostorije-bp/
---

Једна недеља у Бачкој Паланци – Чланови владајуће странке, као и њихови коалициони партнери, окупљени испред просторија свог локалног одбора, деловали су каo барикада између протеста и простора који, бар симболично, представља власт. Стајали су чврсто у густим редовима испред просторија странке као да бране неку територију, идеју или привилегију.

За њих je стајање испред страначких просторија био начин да „бране“ оно што доживљавају као темеље сигурности. Неки од њих вероватно су запослени у јавним установима и предузећима. Да ли су имали идеју да бране идеологију или сопствене позиције и егзистенцију, остаје да се питамо.

Иза одлуке да се приклоне владајућој странци често стоје сложени разлози. У друштву где су егзистенцијални проблеми присутни многи људи осећају притисак да бирају опцију која им нуди сигурност, посао или приступ основним ресурсима. Приступ странци појединима представља једини начин да реше своје проблеме и обезбеде бољу будућност за своју породицу.

Чували су просторије из којих се шири идеја о стабилности, иако су се са друге стране тог истог тротоара могли чути гласови који говоре о несигурности и неправди. Чували су свет у коме су они део система, а они с друге стране само бука која ремети поредак и њихове позиције у истом том систему. Док су стајали у тишини посматрали су оне са друге стране. Мали је ово град. Међу другима су били њихови пријатељи, познаници, кумови, рођаци, комшије …

Није било физичких инцидената, али је тензија била опипљива. Нису се случајно појавили на тој тачки руте грађана који су планирали да шетају баш туда. Желели су да шетачима пошаљу поруку. Поруку да се зна где је граница. Да нису сви путеви отворени. Да се нека врата, макар симболично, чувају телима.

За њих је протест потенцијална претња начину живота који их је на овај или онај начин везао за странку. Неки од њих верују у причу коју странка нуди – стабилност, ред, економски напредак. Онда и сваки протест делује и као напад на личну сигурност.

С друге стране улице, грађани окупљени у протестној шетњи то исто присуство доживљавају као изазивање. За њих, оно што се „чува“ нису просторије већ привилегије, нетранспарентност и механизми контроле.

Чланови странке чувају оно што већ постоји, можда из уверења, можда из користи, а можда и из страха да би промена могла значити крај њихове сигурности. Друга група, која шета са захтевима за правдом за страдале, стоји пред том границом тражећи слободу да пређу, ако не улицу онда барем разлику између привилегованих и препуштених сами себи.

За чланове странке страх не долази нужно од људи са друге стране, долази од идеје да се све може променити. И то не полако већ преко ноћи. Јер нико не зна шта долази сутра ако „ови“ дођу до њих. Зато и бране објекат, сопствену позицију, идентитет и осећај припадности нечему већем. Бране идеју да је све у реду.

С друге стране, учесници протеста често не виде тај унутрашњи конфликт. Њима делује да су с друге стране само „ботови“, „плаћеници“, људи без мишљења. Али истина је често комплекснија. Многи од њих јесу ту из интереса, али неки су ту јер верују у идеологију, неки зато што се плаше или не знају другачије. И управо зато су те две стране толико удаљене.

Група која је кренула у протестну шетњу није видела страх, видели су отпор, зид и препреку. У њиховим очима људи преко пута, њихови политички неистомишљеници су део система који их гуши. И не знају да ли више боли то што их не слушају или то што можда ни не желе да чују.

И тако стоје једни наспрам других, подељени мишљењем и самим погледом на стварност. И сви, на свој начин, верују да су у праву. И сви, у тишини, носе исти осећај  – немоћ.

А онда се све завршило.

Учесници протестне шетње су се окренули и полако отишли с тежином коју су и донели. Чланови странке су остали још неко време па су се и они разишли. Град је поново био тих. У „Пардону“ су неки људи пили кафу и причали. И једни и други.

Улица – празна. Све је исто, али више ништа није исто.

Оно што остаје после свега није није само одложени транспарент на столу са митинга или фотографија у телефону начињена те вечери. Остаје осећај. Онај што се не види, али се носи у души још увек. Осећај да се две стране додирују погледима, али не и разумевањем. Осећај да нико не жели да начини први корак. Зато што нико не зна како.

И тако четрдесет метара и даље дели две стране које не би требале да су раздвојене. Али јесу. И не због тога што 40 метара не могу пређу, него зато што не знају шта би рекли кад стигну на ону другу страну. Ни једни, ни други.

Можда једном… кад више не буде битно ко је где стајао. Кад не буде страна. Кад остане само улица. Можда ће и ова паланка оздравити.

Јована Данилов

„Јаз од 40 метара“ и никада већа тишина у Бачкој Паланци
