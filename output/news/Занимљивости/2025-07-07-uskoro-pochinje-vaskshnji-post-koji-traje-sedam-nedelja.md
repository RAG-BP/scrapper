---
title: "Ускоро почиње васкшњи пост који траје седам недеља"
date: 2025-07-07
category: Занимљивости
url: https://backapalankavesti.com/zanimljivosti/obicaji/uskoro-pocinje-vasksnji-post-koji-traje-sedam-nedelja/
---

Васкршњи пост назива се Велики због важности и дужине трајања, али и Часни, јер обухвата време Исусовог страдања и разапињања на Часни крст. Према православном учењу, Велики пост нас учи покајању, праштању и молитви, а циљ је да се у миру и тишини дочека највећи хришћански празник – Васкрс. Духовни пост подразумева одрицање од грешних и злих мисли, док се телесни пост односи на удржавање од алкохолних пића и хране животињског порекла.

Према веровању, прва особа која је држала Ускршњи пост био је сам Исус Христ, који се дуго пре смрти уздржавао од хране и пића, након чега су његови следбеници почели да посте у сусрет Васкрсу.

Ускршњи пост је најстрожи, а дозвољава вино и уље само суботом, недељом и на Младенце, односно рибу на Цвети и Благовести, док се свих осталих дана пости „на води”. Прва три дана прве недеље Великог ускршњег поста се посебно строго пости.

То исто важи и за последњу недељу поста коју постимо „на води”, осим Великог четвртка када је дозвољено уље и вино.

На Велики петак уздржавамо се од јела и пића све до изношења плаштанице око 15 часова. Строго се пости и на Велику суботу.

Пост је веома важан за духовни и телесни живот, то је време када се у свему проналази мера и први је корак на путу спасења. Без духовног поста, кажу свештеници, сам телесни пост Бог не прихвата. Пост најпре има духовни смисао и он је органски повезан са целокупним духовним животом.

Прва недеља поста зове се Чиста. Друга недеља је Пачиста. Трећа недеља је Крстопоклона, јер се верницима који су ступили у подвиг поста, износи Часни крст на јутрењу на поклоњење и целивање. Четврта недеља је Средопосна, јер је то време средине поста. Пета недеља поста се назива Глувна. У току те недеље се не пева, не игра и не свира, а послови се не започињу. Шеста недеља је Цветна. Тако је названа по цвећу и зеленим гранчицама које су деца и грађани бацали пред Христа при Његовом уласку у Јерусалим. Седма, последња седмица пред празник Васкрсења је Страсна или Велика недеља.

Најзначајнији дан у тој недељи је Велики петак, једини дан у години кад у Православним храмовима нема јутрења нити богослужења, већ се само поподне држи опело разапетом Исусу Христу. Том приликом, једини пут у години, износи се плаштаница у коју је старац Јосиф из Ариматеје умотао Христово тело после скидања са крста.
