---
title: "Недељко Баћина – „Цветнаја“"
date: 2025-07-21
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/nedeljko-bacina-cvetnaja/
---

***
Данас је затворена седница Комитета за
Националну безбедност Офиса са четири промаје.
Јербо, пролеће закуцало на врата (увек подмлађено
и насмејано) ваљда, у инат мрачним смарачима и
људским створовима без фаце“,
надмудрит ће Лелана, нас који смо у послу кобајаги.
Почело се шаренити. Преливају се пролећне аквареле.
Мени се хвата за жуто (жуто, Жуја, Жуле , Жута, сунцокрет).
Лелана, дрварско- букинско црвено, упецана на
пионирске мараме, Голубове образе, Титову пећину,
црвена боја на тротоару.
Мила се не укључује.
Негде је далеко.
(плави се Јадран таласа, блу небо, блу записи са претходних
седница, модра река, записи).
Даље.
Читај побро мој.

***

Моја драга напреже се док бере
матичњак испод оронуле зграде Позоришта.
Оно ни име нема. Чека се носилац тог чина
у неком новом таласу обећања.
Лучина одавно спремна.
Велики Петак је. Крчкање у току.
19.априла наставља се у шаренилу.

бојадисање , велика је Субота.
Послењи откуцаји великог поста.
Ускрс на вратима.
Ваистину.

***

Увуче се мир у душе,
Ништа није вредно ломатања и ветрања
окрајака од живота, на црвено слово .
Ускрс је. Све што је требало турити у нијансе,
турено је.
Са Цркве Светог Јована у небеском миру
зачују се звона. Бројаница. Бројаница.
Клатно се попело до задње јоте
И повратак чека на другу страну.
Тамо је она лепршава страна.
Софра као да је нетакнута, зврји и даље празна.
Откинути делови расути по Европи.
Рашири се јаране, места за све има еј…..
„Гдје чељад нису бијесна, ни кућа није тесна“.
Празник. Слави се достојно у тихом покрету.
Куц … куц…
Куц… куц…
Увек буде насупрот онога, чему си се надао.
Јербо тако треба. Празник је. Покретни.
***
Широм отаџбине удариле боје, обојен програм,
обојена ливада (и ледина нашироко).

Обојене гране породичног стабла,
обојене ситне па и велике лаже пристојне Србије.
Васколика је на ногама, преливају се
Обојени говори. Од дна до испод каце.
Рикача задње деценије дежурних шаптача,
за убоге и клете, мимикрија за украдене душе српске.
Доста ли је јаране мој. Доста.

***

„Кад би могли заћутати, па толико дуго
чекати, па све згомилати и јуриш направити
на неку мирну оазу где ветрић мио њише гране.“
Е, нећеш вала, да си васколики до неба.
Нећеш, док не офарбаш све што може да буде
варалица на удици за сомове и деверике нежне.
Сезона пливања у току припреме, настава на прсном.
У штрајку настава на леђима.
У протесту настава на лептиру у скитању.
Настава на слободно у Стразбуру.
Настава на делфину, скоро у Бриселу,
па шта претече јуначе?
Настава на кереће.
Фарбаш ти мене?
Ма не… Лозинка је
АВ. АВ. АВ.
Никако да отпочнемо седницу.
Увек нешто фали.

Нешто што се плете у кучину
трансфера нелагоде, стида, блама.
Свега по списку. Две су стране.
Црна и бела. Добра и зла. Светла и таме.
Увијек и довијека записано, да се ломимо и биркамо.
Чак ни сам бират не можеш.
Није до интереса.
Замрачење слика.
Потребно је увијек двоје , љубав и мржња.
Доброта и зло. Свађа и песма.
Пола и пола, набрајат до јутра.
До следећег празника.

***

„Да је до мене, све што ти мени сад наброја,
слажем се, ал ето,… кад туриш онај мали овал
јагњетине на сто, не терај ме на двоје.
Пусти мене рођаче самог на њега, знам се
ја са њим изборит сам…“
Обузе ме нека студен од логике мога
Пере Гаврића. Синајски поглед на живот,
обојен сликама са завичајних разгледница
Из Гламоча.
Бујрум. Добри мој Перо Гаврићу.

***

Петак је. Пред кишом је Паланка.
Матуранти кренули за Нови Сад. Јату свом.
Да могу урадио бих нешто. Околина је у црном ништавилу, у мамурлуку од
дванаест година уназад, царство јефтиног живота,
стискавац од кича и подрига.
Обузета мржња. У паради паланачког
кичераја , смрди из уста уз тане варошарија,
преки погледи уцењених и понижених.
Камена би да се лате. Усред климакса немоћи
омладину да циљају. Тања се прекрсти.
Наша верна Аска устаде и приби ми се
уз здраву ногу. Замакнусмо у хаустор.
Врелина удари.
Срећно матуранти.
До Новог Сада ваља табанат.
Светлост је ту да мрак угаси.
Вазда је тако било.

***

„Ноћас млади мјесец сја.
Добра вечер даме све
Спуштам се у барове
Доље неки клинац на клавиру
Нашу пјесму свира,
То ме грозно живцира
Хеј цуро шећеру,
ма немам ја за вечеру,
за малу вотку и ракију
хеј цуро шећеру, ја сам птица небеска
и као такав умријет ћу.

Студентска.
Тамо доле на блокади клинац Милан
гитару свира
И то га страшно живцира.“

***

Нисмо ни знали, од Путина вест стиже
у „обојеној смо револуцији „
„Цветној“.
Рекао му наш Патријарх.
Нисам ни знао да то тако иде.
Хиљаду живота да имам.
Ни чланови Комитета за националну безбедност
нашег Офиса нису знали.
Куну се. Циганче.
Ето.
„Поштовани друже Патријарху…“
„Немој сада о томе. .. Није време“,
пресече Мила.
Згледасмо се.
У хиљаду боја и цветова.
За инат, онима који су нам отели Отаџбину.
