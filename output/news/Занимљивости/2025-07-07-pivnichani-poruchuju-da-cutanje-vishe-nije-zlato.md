---
title: "Пивничани поручују да ћутање више није злато"
date: 2025-07-07
category: Занимљивости
url: https://backapalankavesti.com/zanimljivosti/kolumne/pivnicani-porucuju-da-cutanje-vise-nije-zlato/
---

Пивничане никада нисте могли да видите у првим редовима, нити да их чујете како праве буку, јер потичу од оних људи који држе до слоге, који незадовољство решавају тихо, достојанствено и без велике галаме. Онако, како су их учили од малих ногу. Одувек су били познати као људи који мало причају, али много раде. Као они који се ретко жале, а још ређе јавно буне. Још од давних дана, село је носило глас вредног места. Пивничка Земљорадничка задруга, била је међу најуспешнијима у читавој тадашњој Југославији. Организована и вођена заједничким циљем, Задруга је била светла тачка привредног живота села и место где се учило дисциплини и заједничком раду. Поред Задруге, не може да се изостави ни посебно место које је заузимала Пивничка млекара, основана давне 1928. године, која је својим квалитетом брзо постала позната далеко ван граница села, па и регије, а познати „Пивнички“ и „Нови пивнички“ сир и маслац су на тржишту били препознатљиви по свом високом квалитету.

Може се рећи, да је управо та традиција заједништва и вредног рада, дефинисала основне црте карактера Пивничана. Овај опис је био годинама готово непромењен, као печат једног народа који љубоморно чува свој идентитет, попут неке комуне.

У тој тишини, стасавале су многе генерације, вођене мишљу „да је ћутање злато“. Дуги низ година, Пивничани су били оличење грађанског стрпљења. И у временима криза, инфлација, ратова и санкција, они су ретко дизали свој глас. У њиховој животној филозофији није било места за претерану драматизацију проблема, јер су више прибегавали тихом решавању онога што је могуће решити и стрпљиво се носили са оним што није.

Међутим, у последњих пола године, у светлу све дубље друштвене кризе у Србији, Пивничани су показали једну нову димензију свог карактера. Одлучили су да дигну свој глас, када су осетили да су основне вредности, како њихове, тако и шире заједнице, озбиљно угрожене. Дошло је време, када је тишина престала да буде решење и када су чак и они најтиши, подигли свој глас. Већ неко време, наша земља, која је потресена великим незадовољством, пролази кроз велике таласе грађанских
протеста. Након трагичног пада надстрешнице на Железничкој станици у Новом Саду, који је прилично оголио стање институција, широм Србије је букнуло колективно незадовољство, а Пивничани су, на изненађење свих, међу првима у бачкопаланачкој општини одлучили да устану и искажу свој став.

Шта је то натерало Пивничане, који су деценијама мирно ћутали, да одједном устану? Шта је успело да пробуди незадовољство у људима, који су целог живота учени да радије прегризу језик него да се јавно пожале? Одговор лежи у једноставној истини. Они нису устали због себе. Устали су, јер су схватили да је на коцки нешто много веће од њих самих. Право на функционалне институције, на достојанствен живот, на будућност њихове деце.

Основна школа у Пивницама, била је међу првим образовним установама у бачкопаланачкој општини, која је ступила у штрајк, да би пружила подршку студентима и грађанима који су широм Србије захтевали одговорност. Тај потез је несумњиво послао снажну поруку. Највише због чињенице, да долази од заједнице, која је позната по својој уздржаности и ненаметљивости. А када школа, која би требало да представља стуб образовања и васпитања, одлучи да прекине свој рад, јер једино тако може да укаже на озбиљне системске проблеме, јасно је, да је ситуација дошла до тачке кључања.

Као што је знак озбиљне олује, када стари храст који је деценијама одолевао ветровима, први пут почне да се савија, тако је и овде постало јасно да је ситуација прерасла границе обичног незадовољства и постала веома озбиљна.

Тада су Пивничани одлучили да крену корак даље, путем са којег више нема повратка на старо. На улицама села се редовно одржавају протести, где грађани сваког петка у исто време шетају са великом надом да ће угледати светло на крају овог тунела. Већ три грађанска неформална збора, одржана су у кратком временском периоду. Људи долазе са идејама, предлозима, питањима. Размењују мишљења, излажу проблеме и траже решења, зарад побољшања живота у заједници. Без великих говорника и без помпе, онако по пивнички, скромно, али одлучно.

Они, који су годинама можда стереотипно посматрали Пивничане, као тихе посматраче збивања, данас морају признати, да су баш они показали храброст, снагу и спремност да се активно боре за своју будућност. У времену, када је поверење у институције у Србији пало на историјски минимум, њихов глас је резултат осећања одговорности, како према будућим генерацијама, тако и према самима себи. Можда управо зато, реченица коју последњих месеци често чујемо: „Кад су се Пивничани подигли, знајте да је ствар озбиљна“, носи више истине, него било која друштвено-политичка анализа, јер је њихова реакција резултат разочарења које се годинама тихо таложило и коначно достигло свој врхунац.

И управо зато што нису устали када је било тешко њима лично, већ онда када су схватили да је угрожено нешто веће, њихово устајање има далеко већи значај. Показује нам да промена почиње, не онда када гласно вичемо, него када се усудимо да направимо први корак и одлучно останемо на том путу.

Ауторка: Хана Ходолич
