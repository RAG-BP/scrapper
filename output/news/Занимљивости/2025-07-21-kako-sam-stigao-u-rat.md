---
title: "Како сам стигао у рат?"
date: 2025-07-21
category: Занимљивости
url: https://backapalankavesti.com/zanimljivosti/kako-sam-stigao-u-rat/
---

Из рукописа дневника, можемо пратити мобилизацију у Старој Паланци, борбе на Дрини и прелаз у Срем. Такође, преко описа др Увалићевих неретких одсустава кући, имамо увид у Паланачке прилике тих ратних година.

Ујутро плач и кукњава, срећа што су деца спавала. Било ми је силно тешко, мислио сам срце ће ми пући. Пођемо ја, Небојша и Браца. У Гомбошу (Богојево) се опростимо од Браце. У Даљу се опростим и са Небојшом. Вагони свуда препуни, вика, гурање. Тај цео дан на железници нисам ништа ни пио ни јео, тек увече иза Градишке, уђе др Коц, који је некада у Илоку био, он ми да нешто мало јести, али сам ноћовао све до Загреба целцату ноћ. На станици хиљадама света. У хотелима нема соба, добро што смо ја и неки ветеринар, већ на путу се побринули за стан, те у освит зоре стигнемо у стан и спавали смо на поду, али уморни смо били, те то нисмо ни осетили. На станици сам био са Чиком Свиларевим (рођак – Паланчан), који путује са мора кући.

Тражим пуковнију XXВ. Пријавим се код заповедништва, они не знају ништа за мене, упуте ме пучко-усташкој пуковнији, која је негде далеко ван града, на Шалати.

Јурим на Шалату, тамо хиљадама света, гурање, врева. Кад дођем до неког официра, он потражи у попису мене, вели нисам тамо додељен, погледа моју листу и упути ме опет XXВ пуковнији. Тамо се вратим и заиста сада ме већ нађу и упуте ме стожерном лечнику, др Канижадију. Ту се нађем са другим колегама: надлечник Флорзехуц, хирург из Осијека, др Златко Калчић, очни лекар из Загреба, др Шварц, др Јова Поповић из Старих Шова (Равно – Бачко Добро Поље), па др Ерос, др Росенфлецер, неки доктор из Кисача, др Јуринац из Земуна и други. Ту смо примали и прегледали војнике који су придолазили и спремали (смо) здравствени материјал за покрет. Стан нађем у Мо (нечитко) новој улици број 13, код породице Шишић.
