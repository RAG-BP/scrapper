---
title: "Општина Бачка Паланка и ове године оглашава службене информације у дневном листу „Ало“"
date: 2025-07-21
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/opstina-backa-palanka-i-ove-godine-u-dnevnom-listu-alo/
---

Уговор за 2025. годину, вредан 124.200 динара са ПДВ-ом, закључен је у априлу, у оквиру јавне набавке, а исти износ и услови важили су и у 2024. години. Према објашњењу из конкурсне документације, Општина на овај начин обезбеђује информисање грађана о активностима и одлукама локалне самоуправе.

Фирма Alo media system добијала је уговоре и у ранијем периоду: 2022. година – 138.000 динара, 2020. година – 103.500 динара.

Укупна вредност ових уговора у последњих пет година износи 490.100 динара са ПДВ-ом, а сви су додељени за услуге оглашавања у штампаним националним медијима. Са истом фирмом уговорене су услуге и у претходном периоду, чиме се наставља тренд ангажовања истог добављача за комуникацију са широм јавношћу путем штампаних медија.

Према званичним подацима из одлука о додели уговора, Недељне новине из Бачке Паланке добијале су средства од општине скоро сваке године у протеклом периоду. Уговори су потписивани за услуге оглашавања у штампаним локалним медијима, са следећим износима:

2019. година: 970.000 динара без ПДВ-а (1.164.000 динара са ПДВ-ом)

2020. година- Недељне новине Бачка Паланка: 62.766 РСД

2021. година: 970.000 динара без ПДВ-а (1.164.000 динара са ПДВ-ом)

2022. година: 970.000 динара без ПДВ-а (1.164.000 динара са ПДВ-ом)

2023. година: 1.226.667 динара без ПДВ-а (1.472.000 динара са ПДВ-ом)

2024. година: 949.200 динара без ПДВ-а (1.139.040 динара са ПДВ-ом)

Укупан износ који је у овом периоду исплаћен „Недељним новинама“ износи 5.148.633 динара без ПДВ-а, односно 6.163.040 динара са ПДВ-ом.

Реч је о средствима која су издвајана за оглашавање званичних информација и одлука општинских органа да се на овај начин обрати јавности. Висина издвојених средстава указује на то да је „Недељним новинама“ поверен највећи део комуникације између локалне самоуправе и грађана, што значи кроз штампане медије.

У последњих шест година, Општина Бачка Паланка уложила је милионе динара у оглашавање службених информација у штампаним медијима, од чега највећи део у „Недељне новине“, локални лист који излази једном недељно. Додатна средства усмерена су ка дневном листу „Ало“, као медију са националном дистрибуцијом. Ова средства се формално оправдавају потребом за „јавним информисањем грађана“. Али, да ли такав модел заиста доприноси ефикасној, правовременој и доступној комуникацији са јавношћу?

Када општина огласи одлуке, позиве, планове и извештаје у новинама које грађани морају да купе долазимо до парадокса, јавност плаћа два пута. Први пут кроз буџетска средства, а другим речима новцем свих пореских обвезника. Други пут куповином новина на киоску. У времену дигитализације и отвореног приступа информацијама, упитно је колико је заиста оправдано користити такав модел информисања.

Колико грађана данас заиста купује штампане новине са намером да се информише о одлукама и активностима своје локалне самоуправе? Имајући у виду општи пад тиража штампаних медија, ограничену доступност, као и промену навика у коришћењу медија, реални домет оваквог начина оглашавања остаје упитан.

Узимајући у обзир износ средстава који се из буџета издваја за ову намену, оправдано је преиспитати да ли се тим каналом заиста постиже суштински циљ, а то је транспарентно, правовремено и ефикасно информисање грађана. Уколико информација не дође до оног коме је намењена, онда она није објављена већ само формално постављена.

Поред физичке доступности информација значајан је и њихов садржај. Штампани медији који добијају средства из буџета, у обавези су да обезбеде садржаје од јавног значаја. Међутим, у пракси се често може видети да се простори у новинама попуњавају искључиво службеним саопштењима, без аналитике, а критичко извештавање готово је потпуно изостављено.

Уколико грађани путем финансираних медија добијају само једносмерне и некритичке информације, сви грађани наше општине за које Општинска управа ради, треба да се запитају да ли је реч о информисању или о формалном испуњавању прописане обавезе.

Уз све већу употребу дигиталних платформи, друштвених мрежа и локалних интернет портала који омогућавају бесплатно и тренутно информисање, модел оглашавања у традиционалним, штампаним медијима који су све мање читани, а финансијски одрживи само кроз јавна средства, захтева озбиљно преиспитивање.

Јавност има право да зна! Али има и право да пита на који начин и по којој цени добија те информације.

С обзиром на то да је општина Бачка Паланка у више наврата ангажовала агенцију „OLORIN PRESS“, чији је оснивач Милорад Бојовић некадашњи народни посланик и члан Одбора за културу и информисање логично да се јавност пита (она јавност у чијем интересу ради Општинска управа) да ли је осим техничких услуга могао да понуди и нешто више?

Имајући у виду да је реч о човеку са искуством у јавној комуникацији и раду државних институција, можда би било корисно да управо он посаветује општинске функционере како да граде имиџ транспарентне, приступачне и модерне управе. Јер, ако већ улажемо близу три милиона динара у промоцију, ред је да се та слика у јавности заснива на садржају, одговорности и поверењу.

Хоће ли предузетник – бивши посланик у Народној скупштини, унапредити имиџ Општине Бачка Паланка?
