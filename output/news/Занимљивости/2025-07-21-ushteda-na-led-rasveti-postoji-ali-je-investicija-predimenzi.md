---
title: "Уштедa на ЛЕД расвети постоји али је инвестиција предимензионирана и економски неоправдана!"
date: 2025-07-21
category: Занимљивости
url: https://backapalankavesti.com/zanimljivosti/kolumne/kolumna-dragan-jovic/usteda-na-led-rasveti-postoji-ali-je-investicija-predimenzionirana-i-ekonomski-neopravdana/
---

Председник општине Бачка Паланка, Бранислав Шушница, је својевремено, на 7. седници Скупштине општине Бачка Паланка, која је одржана 16.12.2024. године одговарајући на питања посланика о оправданости подизања кредита за постављање ЛЕД расвете у Бачкој Паланци, изјавио:

„Кредити? Више пута овде изговорено, али разумем вас, под дејством алкохолних средстава не можете да запамтите све. А, кредит? Ево сад задњи пут ћу вам рећи: Јавна расвета… Енергетски менаџер … Изашао овде и причао колика је уштеда на јавној расвети и колико ми штедимо са њом. Џаба то вама причати, кад ви, бавите се тако тим стварима. Зовите ме следећи пут. Ићи ћемо заједно!“

Очигледно је да је Шушница избегао да конкретно одговори на питање оправданости подизања кредита и оправданости инвестиције у ЛЕД расвету на територији општине Бачка Паланка.  Зато ћемо ми изнети резултате истраживања до којих смо дошли на основу упоређивања података о потрошњи електричне енергије за јавну расвету на територији општине Бачка Паланка.

Општина Бачка Паланка је у јулу 2023 године расписала тендер за реконструкцију система јавне расвете на територији Општине, са имплементацијом паметног ЛЕД система. Док је у мају 2023 године расписала јавни позив за израду студије изводљивости имплементације паметног ЛЕД система јавног осветљења а у циљу енергетске ефикасности и рационализације трошкова са фотобиолошким препорукама.

Као прво, хтео бих да кажем, да сам са руководећих позиција у компанија у којима сам радио, често водио капиталне инвестиције и да се подоста разумем у ову тему. Један од основних параметара код дугорочног инвестирања је тај да је оптималан поврат уложених средстава у инвестицију 7 (седам) година. Тачније, уколико се након седам година врате уложена средства, инвестиција се сматра оправданом.

Сви ми знамо када у кући поставимо ЛЕД сијалице да ћемо штедити енергију. Тако је и са уштедама на рачунима за струју за уличну ЛЕД расвету у општини Бачка Паланка. Она јесте евидентна. Али, колика је она у финансијским показатељима?

Упоредићемо укупну потрошњу за уличну расвету у два статистичка периода. За ову анализу користили смо податке о утрошцима у октобру 2023. године (последњи месец са старом расветом, пре постављања ЛЕД расвете) и октобру 2024. године (месец са постављеном ЛЕД расветом). Ево и упоредне анализе.

Из ове анализе је приметно да је уштеда евидентна. У kWh она износи 49,68%, док је у финансијском делу чак 57,41% што се преписује смањењу цене струје за јавне кориснике.

Иако се количина потрошене електричне енергије у kWh по месецима разликује и варира у зависности од спољашњег времена, броја дана у месецу, кварова, ипак смо на основу података потрошње у месецу октобру (2023. и 2024.) простим множењем са 12 закључили да се годишња уштеда мери приближно око 330.000 ЕУР.

Е, сад иде кључни закључак. Да ли је оправдано задужити се код банке и банци за 7,5 година, за набавку и постављање 7.000 ЛЕД сијалица вратити, не 3 милона, већ 4.170.000 евра, ако се узме да је годишња уштеда 330.000 евра.

По овој рачуници, враћаћемо банци просечно 556.000 евра годишње, да би штедели око 330.000 евра годишње. Има ли ту икакве логике?

Ако се упореде ова два податка долази се до закључка да је период отплате инвестиције 12,63 године. Дакле, треба да прође 12,6 година да би се уштедело онолико колико је за то потрошено. Свако ко је и мало добар економиста зна да је ово апсолутно неоправдана инвестиција.

У највећем броју случајева код замене LED лампи, коришћен је модел лампе Philips LED 50-4S/749. Посетом званичног сајта компаније Philips (погледај: ОВДЕ) може се утврдити да је гаранција произвођача на овај модел 5 (пет) година. Шта ће Општина Бачка Паланка радити када лампе почну да „цркавају“? Видећемо.

Постоји још један огроман парадокс у овој инвестицији. То је да се за износ од 4,17 милона евра, који ће Општина Бачка Паланка да врати банци „Intesa“ након 7,5 година улична расвета се могла плаћати око 7,5 година.

Својевремено смо писали о томе да је износ укупне инвестиције предимензиониран. У нашем тексту под називом Коме иде по милионче од ЛЕД сијалица у Бачкој Паланци? јасно смо дали до знања да у математици око замене расвете много тога не штима. Након данашње анализе је све јасно:

Дакле, Браниславе, било би веома пригодно, да следећи пут када се за скупштинском говорницом постави питање из области расхода буџета (као што су кредити), а за чију реализацију је управо одговоран председник општине, одговорите детаљно, са анализом, како би се одборници уверили у оправданост потошње буџетских (наших) новаца. Грађане на ову тему не занима ко је и када био под дејством алкохола, већ да ли су наше паре инвестиране оправдано или, као што је у овом случају, неоправдано!Такође, занима нас и где су наше паре завшиле.
