---
title: "Недељко Баћина – Куда идеш Џорџо?"
date: 2025-07-21
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/nedeljko-bacina-kuda-ides-dzordzo/
---

***
Знамо се и ми организоват. Направи Комитет за Националну
безбедност, програм рада. Турске шатре нам не требају,
ни Мурат, ни Бајазит, султаније.
Имамо ми сиротињског српског Сунца, што дречи више Паланке,
наше кости да огрије, све на изволте.
15. мај 1945 године, отац са љутим Невесињцима
завојачио негде у Истри. Одаје га ратни дневник,
на кога је наслонио ратничка плећа.
После смо годинама славили 15. мај као Дан победе,
из свег гласа, или тишине гласне, све по потреби.
Сад је све на тумбе. Него, декретом укину
и запечате Дан победе на 9. мај. Нема везе.
У нашем Офису са четири промаје, слави се 15. маја.
Осамдесет година.
„Еј. Нећемо ваљда изневерити очеве. Завете. Приче.
Ломове.“ „Нећемо“…
Сложисмо се сви. Сви. Сви. Баш сви.
Куцнусмо празнину. Куцнусмо за добродошлицу
данима бољим.
***
Увек је знао да се шлепа, наш друг Џорџо,
умије то он. Притули се и само примакне.
Мирисе докторирао. На чаше навукао.
Домаће трошимо, светско погледујемо.
Фрца на све стране. Шљуне Џорџо и то је добро,

као мед и млеко, у земљи економског тигра
чуда, чудеса и кокотњака.
Нека. Наш је.
***
„Зову и не пуштају“.
„Ко зове Џорџо?“
„Моји из фирме.“
„Дугујеш ли нешто, пензије си се дочепао?“
„Не дугујем. Ништа вала, а на пут ми се не иде.
Тешко до Ниша.“
„Лагер Ниш, ма не могу ти сад ништа“.
„Могу, могу. (закука Џорџо)
Ставиће ми пензију на накву ревизију.“
„Раздужио си ти све одавно.“
„Страх је .“ „Какав?“
„Не знам. Табанао сам по Београду за неке
бесмртне.“
„Ниси нормалан. Пензија је закон“.
„Јес да није. Минули рад. И говор сам слушао до краја.
Ништа разумео нисам. Увалили ми неку слику да носам.
Ослободиоце.“
„Седи ту Џорџо. Нико не сме ни да те погледа, а камоли
да ти пензију одузме или да. С муком си је стекао
А шта би и у Нишу радио… Далек је пут… „
Трепће.
Заковао.
Цео живот научио на туђу команду. Лако му је.

Лакше него паламудит празне приче о слободи,
о отаџбини, сигурици, лајавим звездама над
насмејаним небом, што се гужва више нашег празника
15. маја. Дана победе очева наших.
***
Небитни смо. Мали. Реалка је у малим оквирима.
Далека је пристојност, када на видику, бежи,
у око да не стане. Зрно је.
Вртимо се око сопствене сенке, што је више хватамо,
она више бежи. Мрак поклопи све.
Замукне поље природних наука, крену тамбураши,
звиздани, битанге, прља се град, улице у корову.
Ћациленди ничу као печурке, широм наше отаџбине.
Чинимо добро дело, чувамо Џорџана од даљих
ломатања и празничних рвања на вратима Нишког Ћациленда.
„Не идеш ти нигде, Џорџо, наш комунални друже.
Ето тако.“
***
Лажњак је на промаји. Лажњак је у пуној снази.
Лажњак зна да је тежак, несношљив себи
и ближњикама својим. Све је посложио.
Све до задње линије брукања на све стране.
Фуснота је наших живота, које ће временом
бити радни наслови белешки
„Куда идеш Џорџо?“
Врати се у реалку. Седи, где си. Покриј се преко главе.
***

Добро би било у Нишкој промаји
да се буде на видном месту, добродошлица
за све, осим Џорџа, цела једна прича.
О барским птицама паланачким, игроказима
бехатона, моста преко Дунава, кућица,
о школским плафонима, сеоским лекарима,
гробљима, води, ваздуху на цевчицу,
свим небригама са задње стране успомена,
на којима се пише „била једна Паланка, Бачка“.
Адио.
***
„Лопате и малоумнике, да нико споменуо није.
Бар сад, на глас. Запиши и запамти. Празник је.“
***
„Истра је наша“, писало је на каменом зиду
„Л“ Истриа е ностра“.
Важи, све ћемо то имати у виду па да …“
Ту је ствар чиста.
Чија је Истра, његов је свет“
Рапсодија, по Ђорђу Балашевићу.
Успомена на наше очеве из 29. Херцеговачке
бригаде, љуте Невесињце, што дочекаше Дан Победе.
15. мај 1945. Негде у Истри.
Рапсодију нека Блу чува.
Ако хоће.
Ако неће, ко да је питао нисам.
***
