---
title: "Зашто не треба хранити лабудове хлебом?"
date: 2025-07-07
category: Занимљивости
url: https://backapalankavesti.com/zanimljivosti/zivot/zasto-ne-treba-hraniti-labudove-hlebom/
---

Сваког дана бројни грађани хране лабудове на Тиквари и другим приобалним локацијама широм општине Бачка Паланка. Иако вођени добром намером често користе хлеб, грицкалице и друге остатке људске хране не знајући да тиме могу озбиљно угрозити здравље ових птица.

Стручњаци из Друштва за заштиту и проучавање птица Србије упозоравају да управо такав начин исхране доводи до појаве деформитета познатог као анђеоско крило, због којег лабудови више не могу да лете, а у тежим случајевима и угину.

„Птице не могу да сваре со, посебно не у количинама које се налазе у хлебу. Бели хлеб изгледа као безопасно пециво, али у њему нема ничег корисног – остаје само скроб. Ако посматрате птице у природи, видећете да једу цела зрна, а не прерађену храну“, објашњава Милан Ружић за Blic из Друштва за заштиту и проучавање птица Србије.

Реч је о синдрому који погађа младе водене птице и то лабудове, гуске, патке и доводи до увртања последњег зглоба на крилу. Перје се уместо уз тело окреће ка споља, чинећи крило нефункционалним. Болест је најчешћа код птица које се хране високоенергетском храном богатом скробом и протеинима, а сиромашном витаминима и минералима. пише Nova.

„Код одраслих птица болест је неповратна и у великом броју случајева доводи до ране смрти, јер оне више не могу да лете. Код младих птица, ако се на време открије, уз правилну негу и корекцију исхране, стање се може ублажити“, додаје Ружић.

Како је навео, осим што штети самим птицама, бацање хлеба у воду има и еколошке последице. Упадањем већих количина хране у воду, долази до прекомерног раста алги и нарушавања квалитета воде, што утиче на цео водени еко-систем.

Ако већ желите да их храните, Ружић препоручује да то буде природна, непрерађена храна. Уместо хлеба, лабудовима је безбедно понудити кукуруз у зрну, зелену салату, купус, пшеницу или јечам, као и шаргарепу исецкану на мање комаде. Важно је да све буде без соли, адитива и термичке обраде, онако како би то птице нашле у свом природном окружењу.
