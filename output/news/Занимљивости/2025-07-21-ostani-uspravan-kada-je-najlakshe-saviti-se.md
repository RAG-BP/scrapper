---
title: "Остани усправан када је најлакше савити се"
date: 2025-07-21
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/ostani-uspravan-najlakse-je-saviti-se/
---

Гледам дете како спава. Тело мирно, дах му једнак, свет му још увек чист. У соби тишина, она која би требало да буде мир. Али није. Осећај што седи дубоко, што годинама ћути, што расте без гласа. Бесмислено време. И бесмислени поредак. Терет који више не може да стане у грудни кош. Што више отварам очи, што више видим и тежина постаје болнија.

Систем који је требало да штити, да даје ослонац и да држи друштво у равнотежи, данас као да полако губи сваки смисао. Вредности које су некада биле темељ сада су потрошна роба.

Губе се границе између исправног и прихватљивог, између поштеног и корисног. Све чешће, ћутање постаје најлакши избор и стратегија преживљавања. Поштење губитак, a лаж услов за напредовање. Сваког дана, корак по корак, човек у себи пристаје. Прогута. Прескочи. Прећути. И онда једног дана, више не препознајеш лице у огледалу. И питаш се када је тачно почело.

Није почело. Траје. Годинама. Улазило кроз речи „нема везе“, „није до нас“, „тако је свуда“. Улазило је кроз страх да се изгуби посао, уговор, стипендија, термин, место у реду…

И ту се мрак проширио.

Мрак не почиње у локалном парламенту или институцијама. Почиње у реченици коју нисмо изговорили, у неправди коју смо гледали ћутећи и окретали главу. Комшији који је отпуштен јер није ишао на митинг, а нико га није назвао да га пита како ће даље. У учитељици која је смењена јер је гласно питала. У пријатељу који је престао да говори јер је схватио да га нико не чује.

Kада погледамо око себе, тешко је више наћи онај чисти смисао који је некада давао веру да ће бити боље.

Кажемо да се надамо. Да ће бити боље. Кажемо јер не знамо шта друго да кажемо. А и сами знамо да те речи више немају тежину. То је обичај, а не нада. То је начин да се не каже истина. Људи говоре да се надају. Кажу: „Биће боље“. И ја сам то говорила. Говорим и даље, када не знам шта друго да кажем. И знам да те речи више нису вера него навика. Утеха. Нико не зна тачно шта треба да се деси, али сви чекају. Некога. Нешто. Спас. Хероја.

А хероја – нема.

Учени смо да ће неко доћи. Неко паметнији, јачи, већи од нас. Вођа, спасилац, моћан и неустрашив. А сви ми само посматрачи. Само маса. Васпитани да слушамо и да је увек тако било. Да народ прати, а не води. Да ћутимо док се не појави онај који зна, сме, може. И тако, док све пропада, ми седимо. Гледамо. Оправдавамо. Судимо!

Тај култ „чекања спасиоца“ део је нашег балканског колективног кода. Почев од бајки, стрипова, филмова, све до политичких говора, увек нас је неко водио, неко други доносио одлуке, а ми, обични смртници, веровали смо, чекали и трпели. Тај мит се преноси и у одрасло доба. И док наша држава клизи у безнађе, сви седе и посматрају. Чекају да се неко други усуди.

За то време сви причају о деци! Учимо их поштењу, док ћутимо пред неправдом. Кажемо им да буду искрени, а гледају како лаж успева. Кажемо да се боре, а ни сами се не усуђујемо да кренемо.

Гледам то дете како дише у сну. И питам се када одрасте шта ће га сачекати? Хоће ли и оно учити да ћути? Да се склони? Да каже себи: „Тако мора“?

Свет у којем је истина опасност, у којем човек постаје број, потпис, потрошач? Свет у којем се вредност мери у послушности. У којем се поштење кажњава, а подаништво награђује. Тај свет да оставимо нашој деци?

Људи су сведени на улоге бројки и послушника. Одузето им је право да верују да вреде. И зато више нико не пита за правду. Као да је сама идеја правде постала смешна.

Друштво је подељено. На „њихове“ и „наше“. На заштићене и голоруке. На оне који владају и оне који се склањају. Они најбољи, они који носе знање, интегритет, пристојност, повукли су се. Не зато што су слаби, него је смрад превелик. Стоје са стране. Ћуте. Чекају боље време. Време достојно њихових вредности.

Али… ко ће то време донети?

Студенти? Они који су последњих месеци изашли на улице, вођени идејом да мора постојати нешто боље? Они који су подигли глас, пробудили наду, макар и сирову, неартикулисану, у свакоме ко је знао да овако више не може? И да не зна тачно шта хоће, али зна шта неће. Та деца не чекају више хероја, они само знају да је лоше. И то је почетак. Њихов гест пробудио је нешто што је дуго било успавано. Нису имали решења, али су показали нешто што је скоро ишчезло, људску потребу да се нешто промени.

Људи су их подржали, неки гласно, а неки тихо, из својих ћутања. Нису их подржали из идеологије, већ из чистог личног незадовољства и осећаја да је доста.

Докле ћемо чекати? Неће доћи нико.

Промену доносе су они који устану кад сви седе. Они који говоре кад сви ћуте и не повлаче се у комфор ћутања. Они који остану људи, и кад их овај свет покушава убедити да је то слабост.

Хероји се не рађају. Они постају.

Кад човек не пристане. Не ћути. Не заборави шта је образ. Кад не савија кичму. Кад се не прода.

Не носе плашт. Али када устану, свет око њих се помери. Хероји се рађају онда када се човек не помери у страну.

А то можеш бити ти. Не треба ти звање a ни  дозвола. Треба ти одлука. Због тога што свака истина почиње од једног гласа!

Зато је уместо чекања, време је за тихе одлуке. Хероји можда не долазе, али се рађају у обичним људима и у свакодневним гестовима, у онима који без пажње бирају да остану људи.

Почни да живиш оно у шта верујеш у дубини себе. Можда промена неће доћи уз аплауз и нико неће приметити твој гест. Али знаћеш да си изабрао. Да си се усудио.

Ако се ти, док ово читаш, препознајеш. У немиру. У стиду. У тој кнедли која се јавља у грлу, без речи. Ако осећаш да нешто није у реду… то је знак.

Да си ти тај.

Кога чекаш.

Једини пут ка светлу је да га сами упалимо. Јована Данилов

Ako želiš da podržiš moj rad, klikni i kupi mi kafu ☕ Hvala ti!
