---
title: "Тишина која се њише"
date: 2025-07-21
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/tisina-koja-se-njise/
---

„Ало…“ (мала задршка)
„Молим? „
„Ево ме у твојој Гајдобри. Споменик, јели ово центар?“
„Знаш с ким причаш…?“ (Одакле женски глас на специјалу. Узак круг).
„Знам.“ „ Шалиш се…“?
„Наравно Јована. Шта моја директорица тржи у мом завичају, у недељу , још 9-ог марта?“
„Пратим твоје што марширају до Паланке. Скоро ће један, нема их. Нема никог“
„Неко ново време. Девојке су то. Академци треба да се среде.
„Лепе да буду“.
„Тачно тако. Револуција која тече. Припремне радње. Неко је то скоцкао, баш као што треба.“
„Да, да. Чудим се да су цуре на челу. И то баш у Гајдобри.“
„Ваљда тако треба… „ (смејем се)
„Уживо данас Портал прати. Ајд здраво.“
„Ајд…“ (не заврших)
Моја директорица Јована у сталној је некој преши.
Врело је гвожђе. Где год додирне пече.
Оварисат ће једном суштину међупростора.
Друге ће да опече. Обећа.
Ваљда је због тога у сталној јурњави, због информација.
Професор Симо Дохчевић је обичај имао да почиње предавање
у амфитеатру речима „информација мора бити тачна, благовремена…истинита .“

Јована додала и поштена. Тако ваљда треба. Кажу.

***

Пратим Портал. Пролазе информације и слике.
Пођекоја, хватам крајичком ока ишчекивања.
Поштујем теренска напрегнућа наше директорице.
У Новој Гајдобри душом се дануло домаћински.
Добри гости су још бољи домаћини.
Гости дођу и отићи могу кад хоће, домаћину све на образ.
Старогајдобрани, појачани са ешалоном Силбашана. Младост.
Нек се хода.
Креће се планета звана Памет.
„Ми шетамо, цијели дан и ноћ.
Ми шетамо…“
Нама трећепозивцима остаје да трабуњамо
„трала-ла-ла-ла-ла –ла.“
Беше ли то „Прљаво казалиште“?
Беше, осамдесете у току. Док станица не закрчи.
Моја.

***

Принцес крофне, краљевски колач.
Замисли. Родиле код надвожњака.
„Та ми слика најјача“,
Закључит ће Мила Веселица, у ишчекивању почетка седнице
Комитета за националну безбедност Офиса са четири промаје,
који је у сталном заседању.
„А мени: Мени прангијање „Santos brothers benda“.Еликсир.“
Развуче усну хармонику Лела, стара рокерка, никад покорена, Увек са ветром у коси.
Бар ја тако видим.
На специјалу забележена синоћња порука
„Гајдобра – протестна шетња“.
„Послужење је између Ерсте банке и МТС-а, дођите да се освежите.“
Ех. Брига је топла и рођачка. Поштено.
Увек се неко сети тишине, која се њише.

***

9. март
Кад падне у недељу буде ми најтеже. Тако од 1991 године.
Буде мој приватни Дан жалости, у години. Дан сећања.
Буде то тешко. Дан кад сам изгубио своју Отаџбину.
После ње рађаће се неке нове отаџбине, за које ће се бројати
дани старења и узалудне црте нада.
Са Ратком Јарчевићем сам. Пегламо у “миники „ НС 10-58.
Поклон Општине Бачка Паланка, Љубе Новаковића и Зорана Раките.
Поклон малој сеоској стругари у Гајдобри.
Да будемо најбољи. И били смо убрзо у Србији целој.
Медју првих пет у Отаџбини СФРЈ. Ратко певуши.
Некадашњи бубњар „Форте тонуса“ из Младенова.
„Београде, Београде, на ушћу двеју река испод Авале.“
Буде ми мило.

***

„Сећам се још кошаве, која нас је гурала у средину протестаната.
Као да нас је чувала од булументе закона у топузу и врху копља.
Сабијају нас са свих страна. Заборављаш да дишеш, почињу слике
детињства да ти скачу као јарад пред очима. Слике мајке. Неке руке.

Грч на лицу спасилаца. Вук дрекну „Јуриш….Јуриш…Јуриш…“
Попустише окови. Прсну обруч. Све се намести.
Победили су Генерали, победиле су Генералице,
Жене у бундама. Оно што су наумили , то су и урадили.

У бијесу очувања својих привилегија, корупција, Дедиња,
морских вила, сервирали су нам рат.
Тад сам сазнао да сам усташа, домобран, љотићевац,
војник хаџар дивизије, балиста, хортијевац. Нико и ништа.
Домаћи издајник. Баш тај који је, ни крив ни дужан,
Изгубио своју Отаџбину , за коју је некад дао заклетву,
ако буде требало да ће је „бранити лепотом“.
Исчитах испед Комитета део писма адресираног на нашу адресу.
Дође то пред тишину, која се њише. Зацвили.

***

Ћутимо од Београда. Жива глава.
Свак се о свом јаду забавио.
„Биће рата“ , рече Ратко.
„Биће“, одобрих у кафани „Наша звезда „ у Силбашу.
Однекуд Штука.
„Канда су Гајдобрани блокирали село.
Хватају оне са Вуковог митинга. Траже“.
„Зајебава ли овај?“ пита Ратко. „Пусти то“.
Некако смо у кругу стругаре. Вељко Револуција
хоће кафу да спрема.
„Пусти то рођо“.

Ратко запали за Младеново, ја код моје драге.
Не пита ме где сам био, чита ми из очију,
губитничку комбинацију.Улог који се више вратити неће,
моја Отаџбина. Изгоре. Као филц папир.

***

Одболујем сваки 9-и март.
Тако и треба, револуција против рата, која је морала да буде
изгубљена. Наследна особина, годинама њихова свакидашња
јадиковка за завичајима, који су се изгубили у диктату
револуционарних пленума Брозових разбојника ,
насељавајући их у томе у тудје куће. Тек понекад би
се хватали за облаке и пуним плућима запевали
„Зови доле село мило
Одувек си драго било
Биоградска крива цесто
По теби се шетах често.
Снијежницо моја мила
Дивно си ме одгојила
Посјећи ћу букви гране
Да видимо Удрежњане,
ганго моја, обичају
не могу те бацит крају
Ја сам жељна родног краја

И нашије обичаја.“
Одболоват ћу и овај 9-и март, уз Добрилин запис
Из завичајног подсетника добрих вибрација.

***

„Поздрав свима,
Много нам је жао , али аутобуси које је организовао (тај и тај)
за Београд су отказани, због претњи и притисака.
Надамо се да ће они који су желели да оду
на протест пронаћи неко алтернативно решење.“
Петак 9:00
Гајдобра – протестна шетња.

***

„Тишина која се њише , зна шта ради.
Живи били па видјели. Мили моји.“
Нема назад, немамо право да поклекнемо
пред пропагандом, која је свих ових година
славила злочинце, криминалце,
башибозлуке и неистине о свему.
