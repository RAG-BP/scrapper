---
title: "Како да нам цвеће не увене док се ми одмарамо"
date: 2025-07-21
category: Занимљивости
url: https://backapalankavesti.com/zanimljivosti/zenski-kutak/kako-da-nam-cvece-ne-uvene-dok-se-mi-odmaramo/
---

Одлазак на годишњи одмор не подразумева само избор жељене дестинације, већ захтева и план за одржавање стана, а најбитнији детаљ је свакако нега биљака током годишњег одмора.

Љубитељи цвећа знају да је тешко наћи прави начин да њихово, са пуно пажње, неговано саксијско цвеће остане такво и након повратка кући, уколико немају поверљивог комшију, рођака или пријатеља који би преузео на себе ту бригу док су одсутни.

Постоје саксије, посуде које самозаливају биљку (имају дупло дно и прилив воде се подешава), али код нас, ако се и нађу, много коштају за просечан стандард наших домаћинстава.

Кактус се може залити пре одласка на пут и њему је за 15 дана то довољно. То, наравно, не важи и за остале биљке, али постоје неке практичне методе које су до сада дале веома добре резултате.

У великим центрима за баштованство можете пронаћи посебне системе за аутоматско заливање који раде по принципу кап по кап. Такође, можете приликом садње у земљу додати специјалне прашкасте препарате који се приликом првог заливања претварају у желатин. Оваква структура им омогућава да имају велику моћ упијања воде, чиме је смањена потреба за честим заливањем.

Системе за заливање можете и сами направити од предмета које имате у кући.

Тако, на пример, мање биљке ставите у каду, а затим обмотајте крпама или старим чаршавима који су добро натопљени водом. Имајте у виду да овај систем не може да функционише дуже од недељу дана и одржив је само у купатилу које има природни извор светлости.

Веће биљке, као што су драцена, фикус и друге, можете наводњавати преко пластичне флаше.

Избушите мале рупе на чеповима, затим флаше напуните водом и забодите што дубље можете чепом надоле у земљу. Кроз рупице на чеповима вода ће истицати кап по кап тако да ће биљке добијати потребну негу без опасности од претеране влаге.

За биљке које иначе држимо на тераси, као што су смиље, рузмарин, петоније, мушкатле, најбоље је обезбедити заливање побадањем флаша и са више воде у подметачима.

Ко има биљке у великим саксијама може се послужити и песком. Натопите добро биљку и ставите је у мало дубљи суд у који се такође сипа вода. Око саме биљке се у саксију сипа песак да чува влагу и биљке на овај начин могу издржати и месец дана.

Цвеће које се налази на балкону треба да унесете унутра како бисте га заштитили од високих температура. Групишите га према потребама за светлошћу. Стручњаци саветују да саксије поређате по трпезаријском столу и да примените неки од наведених принципа за заливање.

Веома је важно да пре поласка на летовање све биљке очистите како бисте избегли ризик од појаве инфекције и обавезно их, непосредно пре пута, обилно залијте.

Такође, важно је имати на уму да када кренемо на пут, не би требало да спустимо ролетне и потпуно замрачимо просторију, јер биљке тако неће моћи да опстану. Морамо им обезбедити минимум светлости.
