---
title: "Ми смо медиј и радимо у интересу грађана. А ви, господине Шатара?"
date: 2025-07-07
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/mi-smo-medij-i-radimo-u-interesu-gradjana-a-vi-gospodine-satara/
---

Господине Шатара, у свом саопштењу наводите да „поједине ФБ странице шире дезинформације и панику“, не именујући никога директно, али ипак јасно је да је „само портал БАП ВЕСТИ“ објавио вест о инциденту у вртићу „Цврчак“. Дакле, недвосмислено је да нас прозивате и тиме себе постављате у улогу арбитра јавног интереса. То што нама нисте послали саопштење је чиста дискриминација, а са којом се сусрећемо често. Ништа нас неће зауставити да причамо о истини, па ни изазови са којима се сусрећемо.

Најпре, желимо да подсетимо јавност да БАП ВЕСТИ нису Фејсбук страница, већ регистровани и уређивани медиј, који постоји девет година управо због грађана и у чијем интересу извештавамо. И ми смо најчитанији медиј у нашој варошици. Све информације које смо објавили у вези са инцидентом у вртићу „Цврчак“ биле су тачне, проверене и потекле од самих родитеља и запослених, који су се у том тренутку обраћали нама, зато што од вас нису добили одговор. То је иначе све чешћа пракса зато што институције све више ћуте, с грађани зову нас.

Док сте ви ћутали, ми смо проверавали и носили дозу стреса коју сваки дан носимо док се бавимо важним информацијама и догађајима који се дешавају у нашој општини. Ми немамо радно време и увек и у сваком моменту одговоримо на упит наших суграђана. То ни мало није лако, посебно за нас који имамо породице.

Ми смо, за разлику од многих, информацију објавили не да бисмо ширили панику, већ да бисмо предупредили хаос који настаје када институције ћуте. То што смо били први који су известили о догађају, не значи да смо измишљали, већ да смо били доступни грађанима онда када је то било најпотребније. Себе и своје колеге сматрам професионалцима, зато што озбиљно приступимо свакој теми која се нађе пред нама. Ми смо сви рођени Бачкопанчани, и имамо децу која ће наставити да живе овде и осећамо дубоку одговорност према свим овим људима око нас. Нисмо „страни плаћеници“ како се у последње време називају независни медији.

Док сте ви чекали да „стручни органи“ дозволе да се јавност обавести, ми смо поштовали право грађана да знају шта се дешава у установи у коју свакодневно остављају своју децу, иако у свом извештавању пазимо да никада не износимо непроверене информације, посебно када је питању осетљива тема. Ако сматрате да јавност треба да буде обавештена тек након што Ви процените да је „погодан моменат“ онда немате проблем с новинарством, него с транспарентношћу. Ви сте своје званично саопштење послали само медијима које сте лично означили као „оне који раде у интересу грађана“. Да ли то значи да се јавност информише само онда када ви одлучите да је време или можда само преко медија који вам неће постављати непријатна питања?

Уместо што прозивате медије који професионално и храбро раде свој посао, било би корисније да се запитате да ли сте ви, као директор јавне установе, благовремено и транспарентно поступили?

Ако у томе видите претњу, онда не схватате улогу медија у друштву и ако сматрате да само ви знате шта је у интересу грађана онда сте, нажалост, заборавили коме дугујете одговорност.

Ми ћемо, као и до сада, наставити да извештавамо одговорно, истражујемо теме од јавног значаја и штитимо право грађана да знају истину. Грађани знају ко им заиста пружа информације. Зато и читају БАП ВЕСТИ.
