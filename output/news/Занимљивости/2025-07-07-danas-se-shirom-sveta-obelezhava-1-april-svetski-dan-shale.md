---
title: "Данас се широм света обележава 1. април – Светски дан шале"
date: 2025-07-07
category: Занимљивости
url: https://backapalankavesti.com/zanimljivosti/zabava/danas-se-sirom-sveta-obelezava-1-april-svetski-dan-sale2/
---

У неким земљама, као у Уједињеном Краљевству, Аустралији и Јужноафричкој Републици, подвале се праве само до поднева, а онај ко их направи послије подне назива се априлском будалом (April Fool).

У многим другим земљама људи се шале током целог дана.

У Француској, Белгији, Холандији, Италији и француским говорним подручјима Канаде и Швајцарске, традиција 1. априла позната је као априлска риба (april fish). Уобичајена шала је покушај да се неприметно залепи папирната риба на леђа жртве .

Најранија повезаност између 1. априла и смишљања шала јавља се у Чосеровим Кантерберијским причама из 1392. године.

По једној верзији, 1. април као Дан шале настао је када је у 16. веку померен дан Нове године са 25. марта на 1. јануар.

До тада се у многим европским градовима Нова година обележавала 25. марта, а славље је трајало седам дана, односно до 1. априла.

Према том тумачењу, они који су прихватили нови датум као дан Нове године збијали су шале са онима који су га и даље обележавали до 1. априла.

У 18. веку се за овај дан сматрало да води порекло још од библијске личности Ноја.

Према чланку из једних енглеских новина објављеном 1789. године, тог датума је Ноје први пут послао голубицу, прерано.

Панорама, телевизијска емисија на Би-Би-Сију, 1957. године је објавила познату првоаприлску шалу о томе како Швајцарци врше бербу шпагета са дрвета, када се велики број гледалаца јављао редакцији како би сазнали како могу сами да узгајају своје шпагете.

Бургер кинг је 1998. године у САД објавио рекламу о хамбургерима за леворуке, који су направљени тако да им садржај цури с десне стране.

Гардијан је у додатку 1977. године објавио чланак који је похвално писао о измишљеном одмаралишту и његова два острва Аперкејс и Лоуеркејс, главном граду Бодони и о његовом вођи Генерал Пику.

Заинтересовани читаоци су били разочарани када су сазнали да су сва места измишљена, а да су њихова имена узета као термини из типографије.

Неки догађаји који су се заиста дешавали 1. априла, често су прихватани са неверицом, као када је Иран 1979. године прогласио 1. април Даном републике, а до данас многи не верују да је то стварни празник.

У данском граду Албертслунду 2009. године је једна школа замало изгорела до темеља јер ватрогасци нису веровали да су прва два позива била права.
