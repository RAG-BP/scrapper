---
title: "Пре 84 године Хитлер разорио Београд, страдало на хиљаде људи"
date: 2025-07-07
category: Занимљивости
url: https://backapalankavesti.com/zanimljivosti/iz-istorije/pre-84-godine-hitler-razorio-beograd-stradalo-na-hiljade-ljudi/
---

На данашњи дан, 1941. године Трећи рајх је, без објаве рата, напао Краљевину Југославију. У ваздушним ударима нацистичке Немачке на Београд, град је разорен и погинуло је више хиљада људи.

Живот за одбрану града дало је 11 пилота, који су се заједно са осталим југословенским ваздухопловцима храбро супротставили немачким авионима.

Наредбу за ваздушни напад на Београд издао је тадашњи немачки канцелар и вођа Трећег рајха Адолф Хитлер, а повод је био Мартовски пуч којим је, због приступања Тројном пакту, са чела Краљевине Југославије свргнуто трочлано краљевско намесништво предвођено кнезом Павлом Карађорђевићем.

Напад Трећег рајха на Београд почео је 6. априла 1941. године око 06.45 снажним ударима ваздухопловних снага, специјалним дејствима и брзим продорима оклопно-механизованих јединица.

Више од 450 немачких бомбардера, праћених ловачком авијацијом, полетело је са аеродрома из Аустрије, Мађарске и Румуније.

После првог раног јутарњег удара уследила су још три таласа бомбардовања, настављеног током ноћи, а онда и 7. априла.

Оно по чему ће кратки Априлски рат остати упамћен је херојство југословенског вазухопловства, чији су пилоти бранили народ и државу, знајући да иду у смрт.

Пилоти 6. ловачког пука Југословенског ваздухопловства успели су да оборе 13 фашистичких авиона, али је ваздушна одбрана Београда била немоћна пред многоструко јачим непријатељем.

Колико је тачно људи страдало не зна се. Број погинулих се разликује по наводима и документима. Претпоставља се да је у првом налету бомбардера погинуло око 2.500 Београђана. Више стотина страдало је у склоништима у порти Вазнесењске цркве и у Карађорђевом парку.

Бомбе су разарале државна, цивилна и војна надлештва, индустријске и инфраструктурне објекете, установе националне културе, стамбене четври, болнице и подземна склоништа…

Уништено је 800 зграда, теже оштећено око 2.000 објеката. Намерно је уништена Народна библиотека Србије, основана 1832. године, са око 300.000 књига, укључујући средњовековне рукописе и друга дела од непроцењиве вредности за српску културу.

Пилоти Краљевског ваздухопловства извели су контраудар на циљеве у Аустрији, Мађарској, Албанији.

Краткотрајни Априлски рат, који је почео тог 6. априла бомбардовањем Београда, завршен је 17. априла 1941. године окупацијом и поделом Југославије између Сила Осовине.

Југославија је 1941. године била окружена чланицама Тројног пакта: на северу су то биле Мађарска и Немачка, на западу и југу италија, а на истоку Румунија и Бугарска.

Представници Краљевине Југославије, председник владе Драгиша Цветковић и министар спољних послова Александар Цинцар-Марковић, су после једногласне одлуке врха државе, у Немачкој 25. марта 1941. године потписали приступање Југославије Тројном пакту. Хитлер је пристао на југословенске услове: поштоваће се суверенитет и интегритет Југославије; од Југославије се неће тражити војна помоћ нити прелаз или транспорт трупа кроз земљу у току трајања рата; интерес Југославије за слободан излаз на Егејско море узеће се у обзир приликом реорганизације Европе.

Југославија је овим споразумом фактички добила неутралност. Кнез Павле Карађорђевић, први намесник и дефакто шеф државе, знао је да је то најбоља одлука, јер би у случају рата највише страдали Срби, Хрвати и Словенци би вероватно склопили нагодбу са Хитлером, а нажалост баш то се и десило.

Сам Павле је био свестан да се Хитлер неће до краја придржавати споразума. Међутим, сваки тренутак мира који је до неизбежног рата тиме добио, био је јако драгоцен. Кнез је желео да што више одложи улазак Југославије у рат јер је био свестан да ће његов народ поново страдати, овај пут више и страшније него икада. Међутим, то Великој Британији и Сједињеним Америчким Државама није одговарало.

Винстон Черчил, премијер Уједињеног Краљевства, је намеравао да Југославију користи као топовско месо у борбама са Хитлером желећи да створи нови фронт на Балкану, који ће Немцима отежати положај на европским фронтовима и који ће смањити притисак Хитлера на Британију. Зато су Британци одлучили да у Југославији изведу државни удар 27. марта 1941. године, уз помоћ југословенских политичара и генерала које су финансирали.

Државни удар је испланирала британска Служба за специјалне операције (СОЕ). Основали су је 1940. године Черчил и министар ратне привреде Хју Долтон. Њен главни задатак био је организовање саботажа и субверзија. Служба је подмићивала многе српске странке, вршила британску пропаганду преко новина, утицала на оставке три министра током гласања о Тројном пакту… Пуч 27. марта су уз директна упутства из Лондона водили радикал Миша Трифуновић и Милош Тупањанин из Земљорадничке странке.

Боривоје Мирковић, генерал ваздухопловства у војци Краљевине Југославије и генерал Душан Симовић надгледали су извођење државног удара. Према писмима словеначког лидера у то време, Михе Крека, који је био и министар у влади, „Мирковић је у Каиру признао да је још пре рата био британски обавештајац.“

У Београду су избиле демонстрације на улицама и у школама, а народ узвикивао је „Боље рат него пакт, боље гроб него роб!“ Народом је било лако манипулисати, због оправдано јаких негативних осећања према Немцима који су у највећој мери одговорни за 1.200.000 погинулих Срба током Првог светског рата.

Међутим, народ је био преварен. Истог дана када је пуч спроведен, Хитлер је одлучио да свом силом нападне Југославију. Дао је директиву број 25: „Војна побуна у Југославији изменила је политичку ситуацију на Балкану. Југославија, чак и ако у почетку буде давала изјаве лојалности, мора бити сматрана непријатељем и мора бити побеђена што је брже могуће.“

За новог председника југословенске владе после пуча постављен је генерал Душан Симовић. Нови министар спољних послова Југославије Момчило Нинчић је покушавао да немачком абасадору објасни да нова влада генерала Симовића намерава да води идентичну политику као пре пуча, без икакве измене. Пучисти су схватили шта су урадили, али било је касно. Одмах су прихватили ону политику коју су осуђивали и на чијој су осуди извели пуч. Београд ће бити сравњен са земљом.

Хитлер је одлучио да се Београд бомбардује као казна за пуч, под кодним називом „Операција Одмазда“. Рајхсмаршал Херман Геринг је 27. и 28. марта 1941. пребацио око 500 ловаца и бомбардера из Француске и Немачке на аеродроме недалеко од југословенске границе. Командант вазухопловства, генерал Александер Лер, одредио је ове авионе за напад на југословенску престоницу у таласима дању и ноћу. Лер је издао наређење за бомбардовање 31. марта, али је одлуку о бомбардовању Београда Хитлер потврдио тек 5. априла.

Први талас ваздушнихнапада је ударио на Београд између 6.30 и 6.45 часова. У првом таласу бомбардовани су београдска електрана, Главна пошта, Министарство војске и морнарице, зграда Врховне команде, зграда Војне академије, Краљев двор на Дедињу, касарна Краљеве гарде на Топчидеру, штаб Жандармерије, аеродром у Земуну и други циљеви.

Одмах после првог таласа, краљ Петар ИИ, Министарски савет и Врховна команда напустили су Београд и повукли се у унутрашњост. Други талас немачких напада уследио је око 10 часова, а чинило га је 57 обрушавајућих бомбардера. Држава је била потпуно паралисана.

Априлски рат је завршен потписивањем капитулације 17. априла 1941. Југославија је окупирана и подељена између Сила Осовине. Краљевска породица и чланови владе отишли су у егзил у Лондон. Тамо су били под надзором британске обавештајне службе, која их је и након Другог светског рата држала под присмотром. Након рата, нове комунистичке власти су им забраниле повратак у Југославију.
