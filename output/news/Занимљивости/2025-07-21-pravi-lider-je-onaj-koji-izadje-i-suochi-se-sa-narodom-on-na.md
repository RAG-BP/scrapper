---
title: "Прави лидер је онај који изађе и суочи се са народом – он нам треба!"
date: 2025-07-21
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/pravi-lider-je-onaj-koji-izadje-i-suoci-se-sa-narodom/
---

У тренутку када незадовољство грађана из дана у дан добија на интензитету, студенти су покренули талас промена који се убрзано шири кроз све слојеве друштва.

Њихов протест заснован на потреби за истином, правдом и одговорним управљањем пробудио је снажну грађанску енергију и фокусирао пажњу јавности на потезе носилаца власти, који се сада налазе под неупоредиво већом лупом него раније. Свака одлука и сваки пропуст представника власти сада се детаљно анализира и јавно коментаришe.

Међутим, у атмосфери незадовољства, важно је да не изгубимо јасан поглед на будућност. Уколико дође до политичке смене тренутне власти, па чак и на предстојећим изборима, постоји реална опасност да, вођени емоцијама и еуфоријом, грађани пруже подршку алтернативама које звуче обећавајуће али без јасног програма, визије и капацитета.

Занесени гневом, људи могу да направе избор из ината, а не из уверења. Могу да поклоне глас онима који нуде само реторику против постојећег стања, али не нуде ништа за сутра. У томе лежи велика опасност да се циклус незадовољства настави, само са другим актерима.

Од 2016. године па наовамо, политичка сцена је у Бачкој Паланци све више лишена садржаја, идеја и конструктивне дебате. Са једне стране, слушамо о томе „шта смо урадили“, а са друге „шта они нису урадили“. Између те две празне реторике, изгубљен је простор за стварну политику, политику као одговорно управљање и као визију друштва.

Грађани су сведоци да уместо програмских платформи, добијају слогане, маркетиншке фразе и међусобна оптуживања. Јавне расправе су обесмишљене и на њима се нико не појављује, седнице су формалност и свеле су се на свађе, а изборне кампање се своде на пуку борбу за фотеље. Политика, као озбиљан друштвени посао свела се на навијачко надметање.

Има ли ко има храбрости да изађе пред народ са конкретним програмом и презентује га као одговорност, а не као маркетиншки трик?

Грађани имају право да траже више. И морају тражити више. Политичке опције морају престати да се такмиче у томе ко је гласнији, већ у томе ко је паметнији, храбрији и поштенији.

Политика треба поново да значи рад, одговорност, план, програм и служење јавном добру. Дошло је време да се озбиљно разговара о локалној политици и локалним странкама и иницијативама. Потребни су нам људи који познају Бачку Паланку изнутра, њене улице, села, установе, проблеме грађана, потенцијале и препреке. Нису нам потребни лидери са београдских конференција, ни координатори које шаљу централе, већ људи из народа из Паланке и околних села који познају систем. Они треба да се питају о нашој будућности и будућности наше деце.

За разлику од парола без садржаја, озбиљна локална политика мора да понуди реална, мерљива и остварива решења утемељена у стварним потребама грађана.

Посебан акценат мора бити на повећању транспарентности рада јавних установа и јавних предузећа. Грађани имају право да знају где иде сваки динар из буџета и ко доноси одлуке у њихово име. Медији морају бити слободни и без притисака од стране власти.

Неопходно је и да Скупштина општине донесе законске измене и одлуке које су у њеној надлежности како би се унапредио надзор над институцијама, и начин информисања јавности прилагоди разумевању шире масе, како би се на тај начин олакшало учешће грађана у одлучивању. Треба формирати независно тело за контролу рада јавних предузећа, које мора бити непристрасно, стручно и аналитично. У том телу морају седети људи од знања и интегритета који живе у општини Бачка Паланка, а не политички кадрови. Транспарентност и одговорност тешко могу да постоје без независног надзора. Бачка Паланка, као и многе општине, нема функционалан механизам за контролу рада јавних предузећа и токова новца од стране грађана.

Најважније од свега је да сви морају да се укључе. Веома је лако упутити критику, али није лако преузети одговорност. Промена и бољитак не долази сами од себе него почињу када грађани поставе захтеве, организују се, преузму одговорност и подрже оне који имају знање, храброст и вољу да раде у интересу заједнице без жеље за личном користи.

Бачка Паланка може постати пример како грађани преузимају одговорност и мењају свој простор, институције и животне услове од темеља навише. Бачкопаланчани не треба да чекају да неко „одозго“ реши њихове проблеме него треба да дође човек из народа, са села, њиве и дворишта, односно из наше варошице.

Управо због свега наведеног, важно је подсетити да нас у мају 2025. године очекују избори за савете месних заједница и то је прва права прилика да незадовољни грађани направе корак ка промени. Ови избори често прођу тихо, без пажње медија и јавности, а управо ту почиње решавање проблема на нивоу села и месних заједница.

Учешће у саветима месних заједница омогућава директан контакт са свакодневним проблемима као што су јавна расвета, путеви и чистоћа, школски превоз и услови у образовним установамa, комуналне услуге и безбедности. Савети могу иницирати пројекте, захтевати одговорност од одборника и јавних институција и бити први глас грађана у општинским структурама. Сви који су незадовољни, а спремни су да се укључе, да делују, да буду део решења треба да се кандидују, подрже иницијативе у свом месту и узму ствар у своје руке. То je начин да се незадовољство претвори у деловање, а не само гласну критику и буку.

Нама треба неко ко носи одговорност, а не само да буде носилац функције. Треба нам лидер који зна да је бити на челу општине, предузећа, месне заједнице најтежа улога, али и највећа жртва коју неко може да прихвати. Због комшије, сељака, наставника, мајке, радника, студента, пензионера, а не због титула, моћи и користи.

Бити лидер значи ставити опште испред личног. И то је оно што Бачка Паланка чека. Колико ћемо да чекамо?

Пише: Јована Данилов

Ako želiš da podržiš moj rad, klikni i kupi mi kafu ☕ Hvala ti!
