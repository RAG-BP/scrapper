---
title: "Недељко Баћина – Друг Тодор, менагере за митинге"
date: 2025-07-07
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/nedeljko-bacina-drug-todor-menagere-za-mitinge/
---

Мила прстом упиње у календар текуће године.
Пролазност, паучина развучена кроз дане,
које нам на хладно сервирају руке замастиљане.
Варка. Привиђења као сенке, за вида се крију на
ћошковима улица. Разбуцана стварност. Преживање.
Празан ход као сиротињски облаци, без кише, без кретања.
Све ужегло од стајања.
Туга на хоризонту, а шта би више саставило нуто невоље
невољниче мој.
***
Има своја правила понашања. Годинама оплеменује суштину
и ноћ и дан, зна напрезат мозак до прснућа, док не доака
новој шеми, коју нико провалио није.
Само терета да није,
само плећа да су у целости а ноге стабилна стварност,
ако треба и утећ на време, ако нешто откаже
у његовом ланцу карика живота.
Ланцара.
„Да ми је твоја глава мој Тодоре, па Бог да ме види
бар следећих година сто.“
„Ех, да ти је. Ал, ето није“
одгега ми се са вида. Неприметно.
***

У последње време тресе се његовом Господару
кавез. Прво било мало њихање, као да је јечам рани,
а већ сада звецка тресигласно, уздуж и попреко Србијом,
па и вани засмрђе наша невоља.
Обијесна власт ударила на памет целом дужи,
целом лимесом бесконачности.
Прича се за столом:
„Да је знала не би ту прешу дирала. Петљанија. То ће јој и главе доћи“.
„Нешто мора. Дуго и траје. Распад је коцки. Уздуж и попреко.“

Више не шапуће у Клубу. Више се ни шутке не призива правда.
Више се не каче климоглави и трбухозборци на јасле нашег
сиромаштва, штекованог за сироту руку.
Зна то Тодор. Тодор, Тодорина од Бога дато.
Свакој чорби мирођија, а и кашика прва, она господарска
без рупе, или преливача у тањире туђе.
Његов на челу пун. Укрцана су кола његова, родјаче мој.
***
Почео је сам.
До танчина изучио поље интересовања Господара.
Засукао рукаве, латио се теорија и књижурина пожутелих
о широким масама и гибањима. Сад то зову маркетинг.
Менаџерија. Ишчупана слова и цитати о фашизму, комунизму,
перестројкама, говорима социјалистичких првака, пленума са Бриона,
трудодару, записнику за седница Социјалистичког радног народа,
ратном дневнику, аутобиографијама, хонорарима и црвеним
мрсомудима.
Штековао Тодор задјих дванаест година у преостали део лобање
на који је посигурно могао рачунати да га издати неће.
Временом у сваком селу запати по једног помоћника.
Склопљен је круг.
Његова визија за Србију, да свет информатике мора
да буде позивни број за немилосрдан свет капитала
и мрежу трулог империјализма.
Ха, ха, ха.
Тодоров осећај за ране радове, уплива хаоса у мале
скрушене животе, поклопљен је и наплатив.
Језички батаљон, најмоћнији на свету.
„У очи те гледа, а трга све са тебе“, рекла би Љепосава.
„Не била се у ђавоље коло хватала“, придода Лелана.
Наше две мудре да су нам живе и здраве.
Док је снаге за писање. И оловке наравно.
Ушемио се наш Тодор. Унапред исфинансирао тројицу
браће Марковић да га чувају док он тимара
новчанике државних благајника….
Усвојио је правила игре у скраћеној форми,
скрипта она мала. Белешке.
„Преживљавање у менажерији торисања широких народних маса“
за митинговање. Наслов само за оне који довољно и добро плате.
Крени јаране.
1. Не разбијати главу за кога спремаш људе
и коју идеју. Да има идеје ти не би имао посла мој Тодоре.
2. Оно што је за тебе није за другог. Не веруј ником, па ни себи
ако тако треба.
3. Није за тебе политиком да се бавиш. Све у исту свиралу свирне
на теби је да се нацифраш.
4. Испрати своје волонтере у аутобус, како треба
уз топлу реч, малу флашицу „Књаза“, сендвич у целофану,
понеком стисак руке, а понеком нежни додир по рамену и „брааатеее“.
5. Појачај дневнице. Не шкртари. Увек за коју динџу више него други.
Шпије да раде свој посао.
6. Проба арлаукања пре поласка. Транспаренти у бункеру буса.
Пребројати напред „Србија до Токија“, на репу „Нас и Руса триста милиона“.
7. На митингу пратити око камере. Широко. Пратити дрон, док се
зајебава више главе.
8. Не кретати у Паланку, назад док се сви не прозову по списку.
Ако неко зафали, покренути програм „Спашавање викача тог и тог“.
9. Исплата живе масе која се креће пре него се угасе светла
и мотори конвоја паланачког.
10. Шефе, све је под контролом.
Код Тодора нема нервних завршетака. Отупео је одавно.
Уновчавање у току, тако у кругу. Тихано.

Нико ником не корача у светлу будућност.
зна то Тодор. Рекао му неки човек. Нека птица.
Шаптачица.
„На време ако прешалташ, добро је. Него где наћи онај Закон о
универзитетима. Нешто ми се привидја, “ упита.
***
„Сунце зађе, прође дан све је стало само још,
иде караван,
сви су били против нас,
ми идемо лаје пас, иде караван
ми носимо вама крух и сол
пас лаје јер не зна за то,
долази свима нови дан
караван.“
„Видовито нема шта“, закључит ће Мила.
„А Тодор алчак. Зар осећа… промене,
само што синуле нису.
(Друг Тодор, менагере за органилзацију митинга
телефон 021 604…..)
