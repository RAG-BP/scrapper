---
title: "Мистерија хазарског гробља код Челарева"
date: 2025-07-21
category: Занимљивости
url: https://backapalankavesti.com/zanimljivosti/iz-nasih-krajeva/misterija-hazarskog-groblja-kod-celareva/
---

Пре неколико година, Општина Бачка Паланка предложила је Влади Србије да ово археолошко налазиште код Челарева прогласи за културно добро од националног значаја. Уједно, предложено је да се овај археолошки локалитет, који крије тајне о мистериозном племену Хазара, додели на управљање тој општини.

Међутим, у одговору на захтев из Бачке Паланке, Министарство културе се позвало на мишљење Републичког завода за заштиту споменика културе да не постоји основ да се археолошко налазиште предложи за листу светске баштине.

Новосадски археолог Радован Бунарџић учествовао је пре 40 година у ископавању некрополе и изјавио је раније, да је то највећа откривена насеобина на свету, а откривено је чак 2.500 гробова, док је 600 и истражено. Упркос томе, овај међународно значајан археолошки локалитет ни после четири деценије није ограђен, а гробови се свакодневно уништавају.

Племе Хазари, описано је у једном од најпознатијих српских књижевних дела „Хазарском речнику“ Милорада Павића, а инспирација му је била управо отркиће налазишта код Челарева.

– За оне сахрањене у Челареву, Мађари би хтели да су то Мађари или Авари, Јевреји да су то Јевреји, муслимани да су то Монголи, нико не жели да то буду Хазари. А они су то најпре… – написао је Павић. Историјски гледано, ради се о монголском племену које је примило јеврејску веру око 720. или 730. године и убрзо било протерано из степа централне Азије. Прешли су Карпате и скрасили се у Подунављу. За центар своје нове домовине одредили су управо Челарево, где се налази ова некропола.

Турбулентни живот и цивилизација Хазара у нашим крајевима окончани су врло сурово. Непосредно након 800. године, кад је Карло Велики крунисан за цара Светог Римског царства, Франци крећу на исток. Већ 802. или 803. године стижу у међуречје Дунава и Тисе и пљачкају такозвани Аварски ринг. Хазари и Јевреји након провале Франака никуд нису отишли. Доста су страдали у судару с војском Карла Великог, а историја бележи да су остали покрштавани у Дунаву.

Hazarsko groblje na ulasku u Čelarevo (VIDEO)
