---
title: "Добро јутро Бачкопаланчани? Како је ваш здрав разум данас?"
date: 2025-07-07
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/dobro-jutro-backopalancani-kako-je-vas-zdrav-razum-danas/
---

Недеља, 16. март – дан за историју.

Када се јуче у Београду окупило стотине хиљада грађана како би изразили незадовољство актуелном влашћу, неколико догађаја привукло је пажњу јавности и отворило дискусију о суштинској подели у српском друштву.  Највећи део незадовољних грађана окупио се због, како кажу, све учесталијих примера корупције, неодговорности и манипулације од стране институција, а и тражећи правду за страдале у Новом Саду. С друге стране, власт и даље тврди да се ради о мањој групи „изманипулисаних“ појединаца, наглашавајући да је све под контролом. Међутим, контрадикторност у званичним изјавама и ономе што грађани виде на терену – односно, сопственим очима и ушима додатно продубљује јаз између две реалности.

Звучни топови или „пропаганда“?
Једна од најконтроверзнијих тема са јучерашњих протеста јесте наводна употреба тзв. „звучних топова“,  специјализоване опреме за разбијање масе помоћу снажних звучних таласа. Демонстранти тврде да су чули снажне ударе, који су изазвали панику, дезоријентацију и прекинули минут ћутања. На друштвеним мрежама круже снимци на којима се види како се маса повлачи у тренутку када се чује изузетно јак звук. Министарство унутрашњих послова и сам председник Вучић негирали су употребу било каквих „звучних топова“ или сличних средстава, наглашавајући да полиција није применила силу над окупљеним грађанима. Међутим, та контрадикторност, између онога што грађани тврде да су доживели и онога што званичници поричу довела је до додатног неповерења и сумње у искреност институција.

Камп „погодних“ студената наспрам демонстраната
Док су хиљаде људи на улицама тражиле одговорност и правду, у дворишту испред Скупштине појавио се и камп „студената“ који су, како се испоставило, имали другачију мисију. Ти студенти, према извештајима, уживали су заштиту МУП-а, подршку трактора, обезбеђене тоалете и подршку прорежимских медија као што су Пинк и Информер, док су независни новинари, али и студенти са критичким ставом, остали искључени. Тамо смо могли да видимо доста познатих фаца, који нису студенти.  Таква подела на „погодне студентe“ с једне стране и демонстрантe с друге оставила је снажан утисак да власт фаворизује оне групе које су спремне да је подрже или барем не критикују отворено. То је додатно узбуркало духове, јер се на улицама могло видети колико се другачије опходи према обичним грађанима који су дошли да протестују. Док су они имали минималну подршку, „камп“ је, чини се, уживао све повластице.

Цена удобности и привидног мира плаћа се крвљу и патњом обичних грађана.

Проблем с којим се суочавамо није нов, већ годинама се осећа раскорак између онога што видимо и онога што институције тврде да није истина. Режимске телевизије и таблоиди свакодневно истичу економски напредак, инвестиције, стабилност, док се у реалности плате и пензије тешко усклађују са ценама, а корупција и јавашлук се све теже скривају. Да ли и даље веровати институцијама?!

Тако се десило да народ истовремено чује: „Није било пропуста“, а види урушену надстрешницу на новосадској станици или чује: „Нисмо никоме бранили да дође у Београд“, а суочава се са лажним дојавама о бомбама, отказаним аутобуским линијама и затвореним путевима баш уочи и на дан протеста. Такав парадокс ствара атмосферу несигурности. Несрећа на новосадској железничкој станици, где се урушила надстрешница недуго након реновирања, за многе је симбол дубоких системских проблема. Корупција у јавним набавкама, сумњиви тендери, партијски кадрови на одговорним местима и изостанак казнене политике, све то води до трагичних последица. Када се конструкција сруши, то више није само физички пропуст, него метафора за урушавање институција и нефункционалност државе. Због тога су протести који су уследили много више од реакције на један догађај. Они представљају талас огорчења због нагомиланих неправди и све чешћег осећаја да држава не служи грађанима, већ владајућим структурама.

Док власт и провладини медији тврде да протести представљају „Обојену револуцију“ или да су део страних интереса, незадовољни грађани осећају управо супротно, да је сама власт та која константно манипулише информацијама и изазива поделе. Него, на протесту се нашла и група мушкараца у капуљачама и маскама, који су стајали тик уз полицијски кордон. Појавиле су се фотографије на којима се види човек с чекићем поред полицајца, што је изазвало талас коментара о повезаности тих група са одређеним државним структурама. Све то изазива додатну конфузију и тензију. Обични грађани с једне стране, „погодни“ студенти с друге, док се између њих појављују маскиране групе које полиција не зауставља. У таквом амбијенту, тешко је одредити ко заправо покушава да изазове немире и ко је одговоран за ескалацију ситуације.

Јучерашњи протести у Београду показали су да, упркос конфузији и пропаганди, све већи број људи почиње да верује сопственој процени, а не режимским наративима. Међутим, процес „буђења“ увек је сложен и дуготрајан. Много је људи који су и даље заглављени у парадоксу, свесни су да нешто не ваља, али им је тешко да прихвате размере манипулације. Често чујемо реч „обојена револуција“ у контексту протеста и незадовољства грађана. Да ли је то покушај да се протести представе као спољни утицај, а не као израз стварног незадовољства грађана? Ако се незадовољство прикаже као део шире завере, онда се лакше оправдавају мере контроле и снажнији одговор институција.

Колико дуго ће трајати тај процес буђења и да ли ће народ, када се у потпуности освести, имати довољно снаге да захтева одговорност и промени систем из темеља? Управо то је кључно за разумевање будућности Србије, хоће ли остати заробљена у зачараном кругу корупције и медијских манипулација или ће, вођена све гласнијим захтевима за правдом, кренути путем истинске демократичности и одговорности. Све док постоји очигледан јаз између онога што се заиста дешава и онога што власт тврди, протести неће престати.

Пише: Јована Данилов
