---
title: "Локална власт спремна за партију шаха, али нема противника"
date: 2025-07-21
category: Занимљивости
url: https://backapalankavesti.com/drustvo/aktuelno/vlast-spremna-za-partiju-saha-ali-bez-protivnika/
---

Грађани су се окупили на раскрсници испред Техничке школе „9. мај“ и кренули у протестну шетњу улицом Трг братсва и јединства, кроз Браће Рибникара, Тргом ослобођења поред Меркура упутили ка Новој Паланци. Током шетње, они су се код кошаркашких терена у Новој Паланци срели са групом суграђана који су их дочекали уз аплауз и узвикe.

Симболично, учесници протестне шетње су протестантима из Нове Паланке поклонили транспарент „Нова Паланка подржава студенте“, који су украсили црвеном врпцом, након чега су сви заједно одали почаст за 16 страдалих у Новом Саду и дечаку који је погинуо у Бачкој Паланци након олује 2023. године.

Присутнима се обратио студент 3. године Новосадског универзитета, Александар Поповић из Бачке Паланке са идејом да пренесе добру енергију и поруке његових другара студената. Он је, иначе један од студената који је пешачио до Београда.

Учесници су, након одавања почасти, наставили своју руту улицама Саве Ковачевића, Рибарска, 20. октобра и Веселина Маслеше, пролазећи поред Уске улице до ТШ „9. мај“. На челу колоне је први пут био транспарент да Нова Паланка подржава студенте, са чим су шетачи ставили фокус да је ово нова рута шетње и да су сада желели да их чују и становници овог дела Паланке.

Током трајања протестне шетње, група чланова Српске напредне странке (СНС) поново је стајала у Уској улици, испред просторија странке, где је била присутна полицијска патрола. Ово је други пут да се чланови СНС-а окупљају испред својих просторија током трајања протестне шетње.

СНС је пријавио данашњи скуп, што се чини као покушај да поново покажу своју моћ и контролу, да поруче да грађани могу проћи Уском улицом само уколико им они то дозволе. Мапом кретања протестне шетње за данас није било ни планирано да се иде кроз Уску улицу, па је заиста чудан разлог окупљања чланова владајуће коалиције, а још више њихово повлачење пре доласка шетача у центар града.

СНС је поново узео на себе улогу „заштитника просторија“ и заштитника политичког статуса кво, али учесници протестне шетње, занемарујући њихово присуство, упутили су поруку „вас више нико ни за шта не пита“. У крајњем случају, жеља да се утиче на ток догађаја на локалном нивоу открива да, упркос покушају чврсте контроле, власт није увек сигурна где стоји код грађана и да јој управо та несигурност може бити највећи противник. Да ли су овакви поступци, обележени једностраним покушајем исказивања моћи делотворни, време ће показати.

Међутим, на крају, да ли протест заиста значи нешто више од простог указивања на неправду, ако један од актера не разуме суштину, већ користи шетњу као средство за доказивање контролног утицаја?

Упркос наметнутим „играма“ и наизглед непостојећем противнику, управо та упорност људи који не одустају од својих права може довести до помака. Суштина није у томе ко ће „победити“ у замишљеној партији шаха, већ да ли ће Бачка Паланка, као и Србија у целини, постати друштво отворено за гласове свих и спремно да уважи захтеве својих грађана, а не остати глува на њих.

Пише: Јована Данилов

Погледајте део вечерашње атмосфере са протеста:

Ako želiš da podržiš moj rad, klikni i kupi mi kafu ☕ Hvala ti!
