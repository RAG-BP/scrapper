---
title: "Данас је петак 13! Погледајте зашто је баксузан"
date: 2025-07-21
category: Занимљивости
url: https://backapalankavesti.com/zanimljivosti/zabava/danas-je-petak-13-pogledajte-zasto-je-baksuzan/
---

То значи да, уколико не морате, данас не би требало да излазите из стана. Ни за живу главу не отварајте кишобран у затвореној просторији, боље је да га не проверавате и да покиснете него да привучете малер. Ако вам случајно црна мачка пређе пут, савет је: налево круг и тражите другу путању која ће вас одвести на одредиште. Са малером се није играти.

Ово су, укратко, савети за овај дан од оних који су сујеверни. Штавише, нема боље сугестије него да останете у кревету док не одзвони поноћ, а ми се најзад нађемо „на територији коју покрива субота, 14.“

Одакле овај страх од овог датума? Он нема везе са нашим старим предањима, па ни са оним претхришћанским, паганским. Страх од петка 13. преузели смо са Запада, као и многе друге појаве везане за сујеверје, а први пут је овај датум проглашен малерозним још пре седам векова.

Баксузлук петка тринаестог доводи се и у везу са темпларима. На тај дан 1307. године краљ Филип од Француске забранио је деловање реда темплара и отео им сву имовину. Многе од њих је мучио и поубијао под оптужбом за јерес. Такође, верује се да је Исус разапет у петак, као и да је, управо 13. гост – Јуда, на последњој вечери, издао Исуса.

Овог датума плашиле су се и многе јавне личности, а међу њима био је и амерички председник Френклин Рузвелт.

На Западу, неки чак иду тако далеко да на место бр. 13 посаде лутку или плишаног меду како би се разбила лоша карма најнесрећнијег броја.

У скандинавској митологији, једну важну вечеру за богове покварио је 13. гост, по имену Локи и због тога је читавим светом завладао мрак.

Празноверје у вези с бројем 13 врло су распрострањене и данас – у неким хотелима не постоји соба с тим бројем, многе високе зграде “немају” 13. спрат већ “скачемо” директно с 12. на 14. а у неким авиокомпанијама су решили да избаце плочицу с несрећним бројем са реда седишта на којем би требало да стоји.
