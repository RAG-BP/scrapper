---
title: "Субота у Србији као огледало политичке моћи, вере и грађанског бунта. Где ћете ви бити?"
date: 2025-07-07
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/subota-u-srbiji-kao-ogledalo-politicke-moci-vere-i-gradjanskog-bunta-gde-cete-vi-biti/
---

Субота у знаку политике, протеста, вере и грађанског активизма широм Србије. Дан који симболички спаја политичку мобилизацију, борбу за грађанска права и духовну обнову и дан који показује где смо као друштво и куда идемо.

Председник Србије, Александар Вучић, најавио је велики скуп у Београду, заказан за 19 часова, у оквиру активности Покрета за народ и државу. У својој најави, Вучић је позвао „раднике, домаћине, пензионере, младе, све који желе да бране Србију“, да се окупе у престоници. Председник Србије, Александар Вучић, позвао је грађане на скуп Покрета за народ и државу. Тог дана ће председник Вучић, заједно с окупљеним грађанима, развити “највећу заставу Србије”. На скупу би требало да наступи Мирко Пајчин – Баја Мали Книнџа. Иако се детаљи митинга не откривају унапред, порука је јасна, овај скуп ће бити показна вежба снаге власти у тренутку све видљивијих тензија на политичкој сцени. Према незваничним информацијама, и Бачкопаланачки одбор СНС-а са њиховим коалиционим партнерима већ се полако организује. Аутобуси, спискови, припреме, све је у покрету.

Истог дана у Новом Пазару биће одржан протест под називом „Слобода влада чаршијом“, у организацији Пленума студената Државног универзитета у Новом Пазару. Окупљање почиње у 11 часова испред зграде Универзитета, а циљ протеста је скретање пажње на проблеме слободе, неравноправности и институционалне небриге према младима и грађанима Санџака. Подршку студентима пружају колеге са више факултета широм Србије, од којих су многи пешке кренули пут Новог Пазара, као чин симболичне борбе за слободу.

У суботу је уједно и Врбица, празник који у православној традицији најављује Цвети. Овај дан посвећен је сећању на васкрсење Лазара и носи поруку наде и победе живота над смрћу. Деца ће као и сваке године носити звончиће и венчиће од врбе, свечано се шетајући око храмова у својим градовима.

У истом духу грађанског активизма, у Бачкој Паланци ће у суботу бити одржан и први збор грађана у Месној заједници Стари град. Након Младенова и Пивница, Бачка Паланка је следеће место где ће се видети почетак иницијативе за директније учешће грађана у локалном одлучивању и решавању проблема.

У Београду, Новом Пазару, на Врбици, на збору грађана или ћете остати код куће? Где год били и како год одлучили тај избор је ваш допринос у причи која се пише управо сада. Баш избор говори нешто о нама и ваша одлука је корак у изградњи друштва у ком живимо. Одсуство гласања или тишина, све то је учешће. У суботу нико није посматрач. Сви смо део сцене.

12. април је прилика да покажемо шта нам је важно, а питање је једноставно: где ћете бити и шта ћете тиме рећи?
