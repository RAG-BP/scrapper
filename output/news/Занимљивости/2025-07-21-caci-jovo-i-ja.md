---
title: "Ћаци Јово и ја"
date: 2025-07-21
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/caci-jovo-i-ja/
---

Уводна казивања
„Ништа без тих пар секунди кашљуцања, па тишине.
Запнеш, па повучеш ороз.
Одсјај у ноћи, сјај у трави,
љубав са потписом прошлости.
Јер љубав је једно од чуда,
све остало је запис на бетонским тарабама.
Србија у пролеће 2025, ћаци шкрабају.
Не бришу, јербо
„Не могу те престат љубит,
Не могу контра себе сад ја,
Да ме твоје срце неће,
Још не могу вероват …
Не могу те престат љубит,
Не могу контра себе сад ја,
Да ме твоје срце неће,
Још не могу вероват“.
Бленто … блентави …
Пролеће капље за врат.
Под стревом Ћаци и ја. Дреждимо.
На нишану смо живота, најближе орозу.
Дуго, дуго година је истабано
Иза наших леђа.
Куцкам штапом, Ћаци исписник суче своју причу.
Мени мило, имао се и посвађат са неким,
Коме до мене стало није.
Наше позиције су лажни део нечега
што се живот звао.

Тек киша да прође, испод надстрешнице
РК „Стотекс“.
Пуца поглед, замишљен нар, из Бара мимозе.
Јефтин бостан из Ћацијеве братске Албаније мени хладно,
језа.
***
Шиљкао би се, да је женско, шикицао би се,
Још би „Руменку“ оплео.
После на танане баладе Балашевићеве.
Шпија и оловку моју,
шпија моју вијетнамку и подкапу,
што је Мила спреми да не покиснем.
Блеја му моја неда
ока испод торине
И ораса ђеда Николе,
долова и памети, кртоле, кајмака и сира торотана.
Добровече Републико Српска.
И Невесиње моје дично,
Завичају из прича и скривених песама
наших старих.
Сад сам са Ћацијем испод надстрешнице Робне куће.
Закључан је Офис петком. Код Миле кључ.
Она са људима, људескарама ћути у сећању
на њих шеснаест плус једног.
Усуд наше вароши.
Ћаци меље ли га меље.
Сунце му сендвичарско,
Никако да дохвати памет,
мал на образу, тегла на вр’ ормара швапског.
„Ајд реци, шта има у билтену домаћих издајника?“
Некад би плануо, а сад могу свашта нешто рећи
И записат и објавит.
Једино ако Јована није устала на леву ногу директорску.
***
Не шале се.
Не може се ни назад.
Ћациленд и трни светло, или се пута хватај.
Где? Па далеко. Далеко да се вратит не знаш.
Све је на ногама.
„Ако ништа не роди у овој години, родиће киша.
Грмљавину остављамо светом Илији,
А за утешну награду родиће посебна
грана Азбуке. Ћаци.“
Избифла ми Лелана свој став за недељу ову.
Нешто јој није по вољи.
Појачана доза за нервни систем
У Клубу „Забрањено старење“,
задња пошта Младеново.
Поштено.
Док још шкиљи.
На једно око.
Жив ти ја.
***
Балегари се у парове пребројаше,
Успомене на петократску пету колону,
Сучу љуту ватру, памет трпају у лобање невиних
Јербо,
„Балегари не вјерују срећи
њихова је туга голема ,
не разумијеш , зато кажеш нећу.
Дај да само овом придодам крај“.
Балегари су они из зенице ока,
Из уха, из мозга малог,
Што нам отимају буџет за информисање,
у преводу новац,
да заћутимо у име свега што се зове реч
на нашим просторима.
Узалуд вам узгој ћутања.
Балегари из „Информера“ , „Курира“, „Ало“, неких „Телеграфа“,
неких телевизија, које пулсирају
до комшилука, ал ето
однесоше милионе из вароши наше.
Буди бог с нама.
„О младости, младости моја“, Арсен.
Ћапали смо и ми, ал не толико Куме
Не толико. Чапра оста нетакнута.
Куме.
***
Укључен је скенер, обадве собе
су на тик – так. Тик – так.
Неко ће искључит.
Шта тад, мајсторе мој, аверти се.
Моји другари на име речи, четрдесет милиона прегледа.
А шта ти, Куме грчиш се испод ове надстрешнице
Робне куће, на нултој тачки
и паламудиш да је реч аут.
А мрак и палија (једног од бивших)
Ни крајеве пребројат не знаш.
А има их два.
Куме мој.
***
Е мој Јоване,
Ћаци накурчени, следи реферада.
Пивнце фактор изненађења.
Деспотово, Сентиванци моји лепи.
Врх је кинта за бициклисте.
Силбаш на раскрсници добре вибре,
Завичај мој у гостима. Зна он шта да чини.
Баш као и ја осамдесетих.
Не може у свом селу, може у Гајдобри Новој.
Шетња је моја и моје драге.
Пумпа се у Новој Гајдобри.
Младеново да не причам.
Прве шетње, прве донације, први збор.
Лелана се смешка. Зашто? Зато.
И Карађорђево умарширало у Букинску
Штрафту.
Нема даље од Обровца.
Зашто они све знају пре од свих нас?
Зато што су уз долазећу памет младих
из великих градова сваког викенда.
Доће и Товаришево, Доће. Онако кад треба.
Пумпа се Паланка.
Пумпа се једна младост, један свет.
Нама на вољи.
Знаш ти који.
Покрени се.
Пун гас петком и недељом.
За сваки случај, не дижи ногу са педале.
„А Визић и Нештин ?„
Дирну ме Ћаци Јово.
„Они су у багремару. Коље биркају.
За мост који виртуелише годинама.
Ваља земљу околчит.“
Заћута Ћаци Јово.
Заћутах и ја.
Земаљски дани у нашој Паланци,
Вртљају се, као успомене на живот
кад смо сви били на „дођем ти..“.
Стаде киша. „
