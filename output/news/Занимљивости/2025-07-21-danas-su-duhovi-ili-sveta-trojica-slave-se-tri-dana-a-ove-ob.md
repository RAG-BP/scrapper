---
title: "Данас су Духови или Света Тројица, славе се три дана, а ове обичаје би требало испоштовати"
date: 2025-07-21
category: Занимљивости
url: https://backapalankavesti.com/zanimljivosti/obicaji/danas-su-duhovi-ili-sveta-trojica/
---

Данас су Духови или дан Свете Тројице. Овај празник сматра се рођенданом Цркве Христове. Спада у најзначајније хришћанске празнике, и прославља се три дана, као и Божић и Васкрс. На данашњи дан цркве се ките зеленим гранчицама и посипају травом.

По обећању Христовом, у педесети дан по Васкрсењу и десети по Вазнесењу, спустила се благодат Светог духа на ученике сина Божијег. Они су потом проговорили многе језике, које до тада нису знали, и кренули по целом свету да проповедају реч господњу.

Силаском Светога Духа на апостоле завршено је оснивање Цркве Христове. Празник се назива Света Тројица, Духови и Педесетница.

Обичај је да се данас куће и цркве украшавају зеленилом – травом, цвећем и гранчицама од којих се, у току молитве, у храмовима плету венчићи.

То је један од највеличанственијих хришћанских празника из апостолског времена. Богослужења на Педесетницу одликују се вечерњом службом, која се обавља у наставку Литургије, као спомен на то што су се Апостоли одмах разишли по свету да проповедају; на њој се читају молитве Св. Василија Великог; у њима се Црква моли за даривање Духа благодати, за исцељење телесних и душевних тегоба, и да нас он све удостоји небеског Царства.

На сајту СПЦ објашњено је да су после Христовог вазнесења ученици остали у Јерусалиму и у једној соби на Сиону често су се окупљали и заједно се молили Богу, очекујући обећанога Духа Светога.

‒ Место Јуде Искариотског међу дванаесторицом, коцком је било попуњено Матијом. На Педесетницу сви су били заједно, кад хука испуни сву кућу и показаше се огњени језици који се спустише на сваког од апостола. Изашавши на кров од куће, проговорили су и проповедали окупљеном народу језицима које до тада нису знали, тако да су их сви окупљени, и Јевреји и иноверни, разумели. Три хиљаде људи на овај дан поверовало је проповеди апостола и крстило се. Овај дан се сматра даном рођења Цркве Христове.

Духови се славе три дана. Црквено празновање наставља се читаве седмице, током које се ниједан дан не пости, јер је то такозвана трапава недеља. Потом следи Петровски пост, ове године од 1. јула.

Света Тројица су крсна слава места и градова, али и заветине. Честе су литије.

Као слава, Дан полиције и Дан МУП-а Србије, обележава се у знак сећања на 1862. годину, када је српска жандармерија, на овај празник, одиграла пресудну улогу у сукобима код београдске Чукур-чесме, као и у наредна два дана, током турског бомбардовања Београда.
