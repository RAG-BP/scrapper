---
title: "Председниче, не заборавите да заступате и моје интересе"
date: 2025-07-07
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/predsednice-ne-zaboravite-da-zastupate-i-moje-interese/
---

Мале варошице имају велике уши. У малим срединама сви се знају, али не смеју сви све да кажу. Ко ћути, тај траје. Ко пита, тај смета. Али ако се због истине плаћа цена, онда нека буде тако!

Зато није изненађење што председник општине Бачка Паланка, Бранислав Шушница, почиње да избегава медије који не ћуте. Најпре нас није позвао на пријем за добровољне даваоце крви, важан јавни догађај. Затим је у петак, приликом снимања у Багремари, јасно рекао да „не даје изјаве“ али је то важило само за нас. Остали медији су, тајно добили „ексклузиву“, исто тако тајно и новац из буџета.

Овакво понашање не говори о нама, већ о вама. Избегавањем питања дискредитујете своју позицију, а не медиј чиме показујете и непоштовање према грађанима. Ово није први пут да се овакав пропуст дешава, што указује на селективност у односима према медијима. Ово један председник општине не сме себи да дозволи!

Већ више од девет година БАП ВЕСТИ су ту да обавесте, повежу и покрену. Нисмо овде случајно, нити смо пролазна сенка. Ми смо медиј који грађани читају јер знају да смо на њиховој страни. Исто онако како би и локална власт требало да буде.

Шта тачно треба да се деси као резултат вашег игнорисања? Одабир само одређених новинара неће ућуткати друге, aли може створити неповерење, и то не према медијима, већ према вама. А штету од тога неће имати нико други до ви, председниче. Неповерење грађана у институцију коју представљате, на крају удара управо на вас.

Знате ли то председниче?

Изгледа да председнику смета кад се неко бави стварним проблемима, па нас мало избегава!? Можда зато што смо се забавили питањима као што су рад комуналних служби, неисправности у раду јавних институција и наравно проблемима грађана који нам се свакодневно обраћају за помоћ, а које он не чује, или можда не жели.

То је озбиљан показатељ проблема у начину како водите ову општину. И то није нешто што могу и желим да прећутим.

Као новинарима наш циљ је да будемо глас народа без страха од непријатности. Ви заступате и мене као грађанку ове општине, као и интересе свих нас који живимо у овој општини. Време је да почнете да поступате у складу с тим.

Јер Браниславе, ако сте прихватили да нас водите, онда морате да будете присутни за све.

Ако не можете да се суочите са критикама, како можете да очекујете да направите стварну промену да нам свима буде боље у Бачкој Паланци? Ако се повучете кад ствари постану тешке, како ћете онда бити неко ко нас води?

Председниче, чекамо вас. И то баш тамо где су проблеми.

Они који живе овде желe човека који ће храбро стати испред њих. Јавно и испред сваког!

Неки од грађана вас критикују. И треба. То је њихово право. То је суштина јавне функције. Да будете доступни и кад је лако, и кад је непријатно. Људи који овде живе су ваши послодавци, ако говоримо демократским речником. Новац којим управаљате није ваш, припада свима нама. И предузећа. И службени ауто. И кабинет. Ви сте ту да служите грађанима, не обратно.

Као грађанка ове општине не желим да будем неми посматрач и нећу да будем пасивна док ви доносите одлуке које утичу на мој живот, тј на живот свих нас. Доста је било селективне правде, скривених изјава и погодних медија. Ова општина није ваше приватно предузеће.

Јована Данилов
