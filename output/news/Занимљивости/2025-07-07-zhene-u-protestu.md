---
title: "Жене у протесту"
date: 2025-07-07
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/zene-u-protestu/
---

Затварају се кругови, контају се на карике,
карике на марике, ко набије тај добије, годинама, деценијама, вековима. Тако вичу.
Из петних жила. Скраћују на сваке четири године.
Некад и краће, кад се господару дигне јутро у зенит, а он јадан врпољи се, подмазана апотека.
Свануо би, ал му се неда, баш овог пролећа
у земљи Србији, па крати, па крати, до задњег чворишта само да може живјет, од Ускрса до Ускрса, са три прста кокошијем паперјем и лажима које бележе буквари широм планете.
Нека деце, нек се уче нека брига њега,
док се протеже у паралели његовог света
таговима барона Митхаузена. Лаже и паралаже.
Устај бре… Устај. Залажи још подјекоју.

***

Зарудила субота 15. марта. Не зна црн човјек или је лепша цифра или месец.
Скоро да ми дође мојој драгој да запјевам
„Понекад с прољећа,
Ја се сетим старих другова…“
Она се нешто склања, зна шта је у Београду.
Брига. Брига.
Прешла са мене, који сам буба на листу перунике.
Не мрдам на сина који се ускурчио против сваке власти. Која никако да оде, иза свега што се њише, па и тишине
Из прошлих прича. Брига.
Ваљда се призвао памети и да сам себи скреше „Не вреди“. „Вреди“, дрекнем.
Тргне се драга моја „Шта галамиш?“
„То што си чула“, одговори.
„Ништа нисам рекла“.
„Издала је мисао“. Крсти се и нађе се у послу.
Баш тако, као и свака мајка. Мада зна,
неће стићи њено потомство на групну слику
револуције за боље и срећније сутра.
Побогу брате, укинули слободу кретања,
возови, аутобуси, асфалт подигли у небо. Несреће.
Ухваћени у нереду облака, који хватају
последње пријаве да се склоне, док пролеће не закуца.
„Ево ме ту сам браћо Срби и остали, стигох…“

***

Лицитација у току. Од педесет до милионшестопедесетхиљада.
Мосад забележио. Има и других који не греше.
Из Ћациленда понека врана крешти,
скакавци гракћу, пси блеје.
Гомила свих невољника, која чувају скуте
(у атлетској мајици трегеруши)
господара, који бодри последњу симултанку
шаховске саге о добру и злу.
„Тешко време за нас старе птице… Тешко.“

***

Наша омладина и памет наша.
Вишња: „Ми не радимо ово да бисмо променили лица у систему,
већ да бисмо променили систем.
Ваши студенти у блокади.“
Гласови се покренули.
Баћко: “Ево ме поред „Ћациленда“.
Логор. Танго аргентино. Овде памет не станује.
Мила: “Бежи одатле Баћко, сместа.“
Баћко: „Ма сликам тракторе. Тражим БП таблице.“
Мила: „Склони се одатле. Дојава.“
Баћко: “Мислиш?“
Мила: „Ајде“ …(побледе Мила)
Комитет је у илегали.
Конспирација. Уплашени смо до коске,
Од провале. Разлог за машту и смејурију
опиљака живота.

***

Зарибала Паланка. Мета Соња Петровић. Клеветање у току. Ботовање са „Дуни ветре испод јетре“.
Тако некако. Десерт “Не може нам нико ништа“. „Ко је убио Џенис Џоплин?“
Срећо моја не отварај лобању, зачепи лабрњу. Није „Хајдук Станко и јатаци.“
Онако. Побегоше флуиди за лепоту
Из овог града некој другој вароши, која има
„даске које живот значе“.

Тргох се.
„Друже мој. Лају ли кере Јакобсфелда?“
„Лају. Лају. И Студент није запалио жито.“
(За Соњу)

***

„Рекох Баћку да се макне.
Зањихала се тишина.“
„Расцопа се линија пролеће 25.“
„И то добро.“
„Креснуо неки лудак топа“.
„У народ“.
„Атомски с лева и десна“.
„Шта даље?“
„Рекоше План Б“.
„Сигурица“.
„Да“.
Јавка се отвара. Шифре титрају, на површини успомена на суботу 15. марта.
„Нама се више ништа ружно десити не може“.
Закључујемо.
Једногласно. Југоносталгија на зборове.
Грађана, бирача, увода у демократију.
Вртешка.

***

Улазак Гајдобре, Силбаша, Нове Гајдобре у улицу „Светозара Милетића“. Бакљада. Живот је трен у лепоти покрета. Живот је у слагалици тренутака који треба да се памте.

Неко око забележило најлепши тренутак
од новембра до сад. Наша директорица Јована трчи у загрљај екипи која стиже.
Не окрећи се сине. Све победи Јована.
Баш све.
Тешка је на речи. Белешка: „Случајно сам јуче видела видео на Инстаграму и изненадила се кад сам видела себе како трчим. Нисам била свесна колико гинем за овај посао, који је постао мој живот. У овом послу нема стајања, нема паузе и нема половичног ангажмана. Или си унутра целим бићем, или ниси уопште.
Новинарство не сме бити обесмишљено.“
Нема назад. Но пасаран.

***

Ни прича не би имала свој прави крај
да није Иве. Бука…!!!
Четвртак 19:12
Даље нема.
То долази само од себе.
Пумпај.
Од данас појачана исхрана,
динстана говедина, по рецепту
Доктора Јове Бакића.
Динстај. Док све зло се не оголи.
Па крени мој рођаче, на збор.
Рече нам Ива.
