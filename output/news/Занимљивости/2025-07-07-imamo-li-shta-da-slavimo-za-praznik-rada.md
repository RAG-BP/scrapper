---
title: "Имамо ли шта да славимо за Празник рада?"
date: 2025-07-07
category: Занимљивости
url: https://backapalankavesti.com/zanimljivosti/kolumne/jovana-danilov-kolumna/imamo-li-sta-da-slavimo-za-praznik-rada/
---

Данас се у свету Међународни празник рада традиционално обележава масовним окупљањима радника, синдиката и захтевима за боље услове рада. У Србији овај дан све чешће представља контраст између пикника и колективног отпора. Барем је то случај данас.

Једни пеку месо, док други пеку неправду.

Данас је у Новом Саду одржан скуп у знак сећања на шест месеци од трагедије на железничкој станици, када је у паду надстрешнице страдало 16 људи. У 11:52, у тренутку када је надстрешница пала, окупљени студенти, грађани и родбина жртава одали су пошту минутима ћутања. Истовремено, у Београду студенти и синдикати одржавају заједничке протесте поводом Првог маја, дан који би, како поручују, требало да подсети на права радника, а не да се сведе на само још један нерадни дан.

Док један део Паланчана традиционално проводи Први мај на излетиштима и у природи, други су се прикључили протестима у Новом Саду. Има и оних који празник користе за путовања или предах од посла.

Званичне бројке указују на то да је запосленост у порасту, али стварност на терену говори другачије. Минималац који не прати инфлацију, а све је већи број уговора на одређено, небезбедни услови рада, одсуство синдикалне заштите у приватном сектору и велики број људи у сивој зони запослености. Радници често раде више од 40 сати недељно без плаћених прековремених, без заштите од отказа и без ефикасних механизама жалби.

Некада је овај датум био симбол борбе. У време када је осмочасовно радно време било сан, а синдикати значили наду, 1. мај се обележавао уз транспаренте, захтеве, шетње и гласове. Данас се он своди на три слике – роштиљ, илузију и борбу. Све три на свој начин, откривају лице наше стварности.

Прва слика –  роштиљ, као одбрана од стварности.

Масовни одлазак на излетишта, народна музика грува, пиво се хлади у леду уз звук меса на жару. У том мирису има нечега лепог, чак утешног. Али има и бекства, и то много бекства. Реално, празник рада у држави у којој је рад неплаћен, потцењен, несигуран и често понижавајући, не може се достојно обележити. Па га онда претварамо у нешто друго, у „нерадни“ дан. У одмор од умора.

Друга слика – празник као празнина.

Питали смо неколико младих у Бачкој Паланци да ли знају зашто се обележава 1. мај. Већина је слегла раменима. Једна реченица се понављала: „Па то је дан када се не ради.“ И то је најтужнији одговор. Рад је постао нешто што се трпи, а не нешто што се вреднује. А ко би онда празновао оно што га свакодневно мучи? Рад је за многе младе изгубио достојанство. Постао је знак за израбљивање, несигурност, стрес и подцењеност. Не виде у раду вредност, већ нужност како би преживели.

Многи млади с којима смо разговарали не крију разочарање, чак ни очај. Улажу године у учење, завршавају факултете и раде на себи, граде знање и вештине, али посао не добијају они најбољи, већ они с „везом“. Ако немаш странку, тетку у управи или познанство на „правом месту“ диплома често остаје само украс на зиду. Тако се догађа да млади с високим образовањем раде у пекари, на каси или одлазе у иностранство да би радили било шта, само да могу самостално да живе. Њихова енергија, знање и потенцијал гасе се у систему који их не препознаје, не вреднује и што је најгоре, не жели. Они не траже привилегије, само хиће фер шансу. А ни то у данашњој Србији, више није ствар способности него припадности. И то је разлог зашто 1. мај за многе младе више није празник наде, већ симбол неправде.

Трећа слика – протест, као подсетник.

У Новом Саду, студенти и грађани данас су ћутали 16 минута за 16 жртава надстрешнице. Први мај су обележили тишином и блокадом моста. Уместо у котлићу, у казан су спустили питања. Зашто нико није одговарао? Ко је одобрио пројекат? Ко је потписао пријем радова? Они се не задовољавају пикником, него знају да је Први мај позив на одговорност овде и сада.

А ми остали? Док окрећемо пљескавице и бројимо слободне дане, неко и данас ради без паузе, без пријаве и без здравственог. На траци у фабрици, за шанком и на грађевини. Не питају се шта ће за ручак, него да ли ће уопште бити ручка. Неко баш данас пакује кофер за Немачку, а неко већ тамо чисти туђе станове и тоалете док размишља како да породици пошаље који евро и преживи туђу земљу, туђи језик и туђе празнике. Њима 1. мај није питање избора. Њима је сваки дан борба.

А за кога је онда овај празник?

За радника који никада није имао слободан дан или за службеника на минималцу који преживљава од једне рате кредита до следеће. Можда за наставницу којој плата касни као да је милостиња, а не награда за рад. За младе са дипломама у рукама, који раде у пекарама и на трафикама јер нису чланови „праве странке“. За оне који су се уморили од обећања, одустали од отпора и прихватили да је ћутање најсигурнији начин да не изгубе и то мало што имају. То је стварна слика друштва у ком живимо, то није она са излета, него она коју се трудимо да не гледамо.

Можда је 1. мај, баш овде и сада, огледало у ком гледамо колико смо заборавили. Заборавили смо да права нису поклон. Него су их донели они попут нас, обични људи који су једном рекли: „Доста је“. Први мај није почео на пикнику него на улици.

Ако не престанемо да прихватамо живот у тишини и неправди као „нормалан“, 1. мај ће остати само дан у календару.

Неко је тог 1. маја 1886. године устао први у Чикагу, међу хиљадама радника који су ризиковали све како би добили осмочасовно радно време. Устао је зато што више није могао да ћути и тражио је боље. Нешто се због тога заувек променило. А данас?

Данас ћутимо и убеђујемо себе да је тако морало бити.Али није. И не мора.

Ауторка: Јована Данилов
