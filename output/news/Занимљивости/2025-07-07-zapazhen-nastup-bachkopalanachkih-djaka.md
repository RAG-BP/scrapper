---
title: "Запажен наступ бачкопаланачких ђака"
date: 2025-07-07
category: Занимљивости
url: https://backapalankavesti.com/zanimljivosti/mladi/zapazen-nastup-backopalanackih-djaka/
---

„Веома нас радује, што су ученици неколико бачкопаланачких школа и ове године узели учешће на нашем фестивалу, а посебно што су и овај пут имали запажен наступ, са чак неколико награђених радова из ликовне уметности, мултимедије, рецитовања и музичког извођења. Жири је ове године имао тешку одлуку, а као и увек у саставу су били: доктори уметности, професори сликарства, иконописаци, професионални глумци, позоришни редитељи и професори рецитације. Приметили смо да је тема „Прозор у Србију“ занимљива, актуелна и изазива највеће интересовање. Број учесника из године у годину расте, што нас јако радује, јер прерастамо у озбиљан и реномиран фестивал и ван граница наше земље. Посебно бих се захвалила професорици Тијани Сићевић из Школе уметности „Старт“ из Бачке Паланке која је на конкурс послала скоро 90 радова својих ученика, те добила похвалу за изузетан педагошки рад. Веома нас радује ова сарадња и надамо се да ћемо и у наредним годинама још више проширити српско-руско пријатељство и сарадњу наша два братска народа“, истакла је организаторка фестивала „Окно в Сербију – Прозор у Србију“, проф. др Викторија Николајевна Рјапухина, директорица Српског ресурсног центра СРЦе и Института за српски језик и комуникације при Белгородском државном технолошком универзитету „В. Г. Шухов“ у Руској Федерацији.

Као што је поменуто, ученици из Бачке Паланке су били веома успешни на Међународном фестивалу „Прозор у Србију“. У области ликовне уметности, Сташа Карановић, ученица ОШ „Десанка Максимовић“ освојила је прво место, а Милица Штрбац, ученица ОШ „Десанка Максимовић“ освојила је треће место. Ученица Елена Јаничић је добила посебну похвалу за свој рад на тему „Прозор у Србију“. Њихова менторка је била проф. Тијана Сићевић. Веома запажен наступ имао је Стефан Жижић, такође ученик ОШ „Десанка Максимовић“ који је наступао у чак три категорије (рецитовање, мултимедија и ликовна уметност) и успео је да освоји друго место за презентацију „Паркови природе и заштићена добра општине Бачка Паланка“, под менторством наставнице географије Гордане Радановић. У дисциплини музичког стваралаштва Марија Жижић, ученица ОШ „Десанка Максимовић“ освојила је Гран-при за извођење нумере „Ми смо деца неба“, под менторством наставнице Милице Бубуљ, док је Константин Жижић, из Бачке Паланке, ученик Средње медицинске школе у Новом Саду, освојио друго место у категорији мултимедијских презентација са радом „Грбови Србије кроз историју“, под менторством професора Нинослава Ћетке.

Почетком маја, за Дан победе, делегација из Бачке Паланке је посетила Белгород и обишла изложбу радова која је постављена и отворена за посетиоце у галерији Института за српски језик и комуникације на Белгородским државном технолошком универзитету „В.Г. Шухов“, а на јесен се планира да један део радова буде изложен на фестивалу „Дани Белгорода у Београду“ који се одржава 15-16. октобра у Руском дому, сазнајемо од Викторије Н. Рјапухине и Љиљане Ћумура, организаторки фестивала.

Осим учешћа на фестивалу „Прозор у Србију“, ученици бачкопаланачких школа су учествовали и на 11. Међународном фестивалу дечијег и омладинског стваралаштва „Хармонија“ који је одржан у мају месецу, такође у Белгороду. На овом фестивалу награђени су следећи ученици из Бачке Паланке: Марија Жижић, два прва и једно друго место (наставница Тијана Сићевић), Стефан Жижић, прво место (наставница Сабина Галијаш), Давид Зорић, прво место (наставница Бранка Радовановић) и Константин Жижић, друго место (наставница Алена Клаћикова).

Честитамо награђеним ђацима и њиховим наставницима и надамо се да ће наставити да нижу успехе и у будућности.
