---
title: "17 достигнућа за историју фотографије"
date: 2025-07-07
category: Занимљивости
url: https://backapalankavesti.com/zanimljivosti/iz-istorije/17-dostignuca-za-istoriju-fotografije/
---

Фотографија непогрешиво региструје све податке, а свакако је њен највећи значај у томе што носи обележје своје епохе односно времена у коме је настала. Пропраћена текстом може деловати манипулативно, али као уметност функционише самостално и говори собом.

Ове 2025. године човечанство ће прославити двестоту годишњицу прве фотографије. Године 1825. Жозеф Нисефор Њепс направио је први отисак, то није била права фотографија и тада још није постојао назив за тај нови изум, али дефинитивно се сматра претечом фотографије. Прошлост је била другачија и фотографија није представљала свакодневницу, већ најпре нови изум, а потом и начин да се у вечности сачувају важни и историјски тренуци.

Данас смо са свих страна преплављени фотографијом. Сваки медиј и информација почивају на њима, правимо римејкове старих фотографијама, праве се селфији. Путовања, која треба да нас испуне новим доживљајима и искуствима, често проведемо иза објектива. Сваки мобилни телефон има фотоапарат солидних карактеристика и носимо га са собом, желели ми то или не.

А некада, ако сте желели да сликате дрво у парку, морали сте да на себе натоварите опрему од 50-ак килограма. То је било у време колодијумске фотографије (средина 19. века), која је давала одличне резултате, али је подразумевала велику опрему јер се све морало радити на брзину, док је колодијум још био влажан. Да се не би тетурали у природи под толиким теретом, богатији фотографи су изнајмљивали носача. Неки су опрему стављали на посебна колица, а имућнији би је стављали на кочије. Највећу камеру у 19. веку имао је извесни Џон Кибела, фотограф аматер из Глазгова. Његова камера је била толико велика да је имала своје точкове и вукао ју је коњ.

Упоредо са фотоапаратом развијала се и подлога за фотографију. Маја 1850. хартија за фотографију је почела да се премазује беланцетом како би се добила фина сјајна површина. Таква фотографија је постала врло популарна, а највећи произвођач ове хартије, дрезденска фабрика Албуминпапирер деведесетих година 19. века трошио дневно по 60.000 јаја, тј. око 18 милиона годишње.

Луј Дагер је био сликар и сценограф, у своје време познат по диорами коју је измислио 1822. У 19. веку диорама је била позоришна сцена од више огромних платана која су тако осликана и осветљена да стварају илузију дубине и покрета. Публика је тиме била одушевљена.

Нијепс и Дагер су 1829. склопили споразум о заједничком истраживању и радили су заједно до 1833, када је Нијепс преминуо. Две године касније Дагер је, филмском случајношћу, открио да живине паре могу да изазову и фиксирају слику. Случајно је плочу, осветљену у камери опскури (мрачна комора) ставио у орман поред поломљеног термометра из кога је исцурила жива, а после је, изненађен, схватио да то функционише. Да ствар буде још боља, успео је да експозицију смањи на подношљивих 20-так минута. То је већ био напредак.

Са данашњег становишта имали бисмо шта да замеримо том Дагеровом поступку фотографисања, омогућавао је израду само једног јединог снимка који је уз то могао да се види само под одређеним углом, а ту су и још увек предуга експозиција и недовољна оштрина, али слика је коначно била ухваћена.

Један Дагеров историјски снимак приказује врло прометну улицу, Боулевард ду Темпле, 1838. (или почетком 1839) у Паризу. Још увек предуга експозиција (више од 10 минута) разлог је што, упркос густом саобраћају, улица је пуста. Кочије и пешаци су се размазали по улици. Један лик је остао забележен. Види се доле лево и историчари фотографије тврде да је то први забележен човек на некој фотографији. Непознати јунак није ни слутио да ће његова силуета, у време док му размрљани чистач гланца ципеле, ући у историју.

Нијепс је прве фотографије направио читавих 15 година пре него што је фотографија уопште рођена. То није фотографија, није имала своје име и свако је звао како је хтео. Он је звао хелиографија, али је Дагер сматрао да тај назив није довољно адекватан, па је свој поступак назвао дагеротипија – на згражавање Нијепсовог сина који је сматрао да тај назив не осликава довољно улогу његовог оца у открићу.

Пре него што дођемо до краја ове шетње кроз ране године историје фотографије, морамо да споменемо и фотографску птичицу. Експозиције су у почетку морале да трају врло дуго и да би се направио портрет фото студији су имали посебне држаче за главу како модел не би померањем покварио снимак.

Неки фотографи су скупље наплаћивали дечије портрете, јер деца нису могла дуго да мирују, снимак би се кварио и фотограф је морао да користи више плоча за снимање. Али 1843. париски дагеротипист Антоан Марк Гудин решио је тај проблем. Он би пре
отварања бленде младом моделу рекао: „Сад гледај у кутију, изаћи ће птичица“. Не треба да нагласимо да птичица никад није излетела, али тај трик функционише више од једног и по века.

У Србију прве вести о фотографији стижу средином 19. века са путујућим дагеротипистима. Фотографија је одмах постала врло популарна, нарочито фотографски портрет и убрзо се отварају први фотографски атељеи. Први фотографи код нас били су из сликарских кругова: Анастас Јовановић, Ђорђе Крстић, Стеван Тодоровоћ, Паја Јовановић, Урош Предић, али су и фотоаматери имали веома значајну улогу. Фотографије тог времена су тзв. „лепе слике“, јер се за одлазак у фотографски атеље пазило на сваки детаљ, облачила се најбоља одећа и заузимала се поза са обавезним осмехом.

У част старим данима, када се фотографија поштовала више него данас, представићемо неколико кључних дела настанка и развоја фотографије.

2. „Поглед са прозора у Ле Грасу“ сматра се првом успешно израђеном фотографијом, настала је 1826 или 1827 године, а предпоставља/верује се да је за њен настанак било потребно осам сати.

3. Луј Дагер, француски уметник и пионир фотографије израдио је 1838. године прву фотографију на којој се појављују људи. Да би фотографија била „ухваћена“ фото-апарату је било потребно око 10 минута, зато се на њој не види саобраћај, али је ипак види један човек који је дуго стајао на улици.

4. 1839. Роберт Корнелијус, хемичар и фотограф из Филаделфије направио је први селфи. Опција одложеног фотографисања није постојала, тако да је у питању класичан селфи са све камером у рукама.

5. Прва жена која се појавила на фотографији звала се Дороти Кетрин Драјпер, а фотографисао је њен брат, познати амерички фотограф, Џон Драјпер 1839. године.

6. Прву колор фотографију снимио је Џемс Максвел 1861. године.

7. Нема поузданих података која фотографија је прва снимљена у Азији. Највероватније да је то била фотографија понтонског моста између Индије и Пакистана. Предпоставља се да је настала 1861. године.

8. Друга фотографија приказује тврђаву Лахор у Пакистану, а настала је око 1864. године.

9. Прва инаугурација снимљена је 1864. године приликом друге инаугурације Абрахама Линколна.

10. Прву подводну фотографију снимио је Британац, Виљем Томсон, 1865. године.

11. Прва фотографија у боји на којој се налази пејзаж снимљена је 1877. године у Јужној Француској. Аутор фотографије је Луис Дуцос ди Орон.

12. Прва фотографија из ваздуха направљена је 1858. године. Гаспар Феликс Турнасхон фотографисао је панораму Париза.

13. Боља фотографија панораме – Џејмс Блејк Валас, Бостон, САД, 1860.

14. Прва фотографија снимљена у професионалном студију снимљена је 1893. године. Аутор фотографије није познат, а не зна се ни место где је фотографија снимљена.

15. Прва фотографија из свемира снимљена је на броду В-2 ракете, 24. октобра 1946. На фотографији је Мексико, а ракету су лансирали Американци.

16. Прва дигитална фотографија настала је 1957. године, тако што је обична фотографија скенирана и пренета у електронски формат. Аутор фотографије је Расел Кирш из САД-а.

17. Први покретни низ фотографија изашао је на светло дана уз помоћ Едварда Мајбриџа, 1887. године. Већ наредне Луј Ле Принц креирао је први филм.

Фотографије и филм су се од својих првих дана до данас умногоме развили, али оно што је остало исто је страст са којом им људи приступају.
