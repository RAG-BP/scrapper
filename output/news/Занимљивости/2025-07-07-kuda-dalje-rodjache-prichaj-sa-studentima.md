---
title: "Куда даље рођаче, причај са студентима"
date: 2025-07-07
category: Занимљивости
url: https://backapalankavesti.com/zanimljivosti/kolumne/blog-nedeljko-bacina/kuda-dalje-rodjace-pricaj-sa-studentima/
---

Као некад и сад, две су слике
некад од 26.04.2016.
Сад од 27.04.2025.
Као немир, као свеједно ми, кобајаги.
Нацртане сенке од ноћних немира
до расцветалог осмеха, широко,
уз воду, у току јутарње гимнастике мозга.
Остаје записано као некад.
Пубертет у тамбуру удара.
Крећу се речи
„Нема оне две слике, нека галерија
отела их за очи туђе, да не трепћу.
Траг.
Понекад се појави жеља да све буде записано,
пре свитања ноћ да угаси без трага.“
Проживе се празници, пршти све, дупло дно
за две стране, да се обадве, лакше скрше
на парампарчад.
Нико да их више скопча под исто шљеме
накаченог рама, зиду од земљаног набоја.
Ван таквог.
***
Крене се од Ускрса. Припреме одрађене у фулу
низија и прерија, из цуга се почне налевати душа,
старт се не пика у заносу слатком,
од црквеног виа државног, до тачке на Ђурђевдан.
Уместо да је темпо, темпо, све се смањује.
И буде тање од флаше до презривог погледа на чокањче.
Симулације од живота, запршком господара
и његових ноћних мора и сопствених признања
о брундању тешких звери у његовој глави.
Ако настави, поново на почетак, црни ми,
записничари некад бољих буђења,
да се остари, ни партијски, ни црквено,
него од сопственог жала за животом.
***
Почиње пребројавање. Процвета и памет у пролеће,
онима ретким који је имају за позајмит.
Они који је немају, њих брига није, пасент им је живљење
у таласању за боље, које лапрда од врата до врата.
Избиј мајчин сине из главе. Ћаци и ђаци.
Избиј пумпање и динстање, а тек вода прокувала.
За нека нова шурења, за пржење буди спреман.
Типује једна половина, друга гаси рингле.
Следи тачка јадног реда дневног
тихано пржење у фуруни,
на буковој ћепани.
„Немој да се рукама то печење
не може глодати, не штеди. Празник је.
Све ти здраво и весело било.
И шаке припази. Голим рукама не
јамљај за врелу тепсију.
Слушаш ли ти мене, невјеста…“
Враћа ми се у причу Љепосава, славна
„да се пликови не ухвате по шакама, па кад прсне
ни Хећим Хатим ти помоћ неће. Ето.
Руке да не буду крваве.“
Послуша снајка.
Знала је Љепосави ко и Лејки, свака се
Исписивала на месту. Није било мрзности.
Поштовало се и старо и младо. Безбели.
***
Пленуми у току. Пленум испред Робне куће,
где памет долазећа, као бујица,
осмехује се на пролазност и тачку
на животе наше. Нуди се решење. Нуди.
Мила Веселица откида од нашег тиховања,
тренутке за потпис и поглед. Подршка.
Међуредна обрада у респекту пола године.
Већ.
Наш Комитет за безбедност је у чуду.
Комшилук ври. Нешто се догађа за оне са
бољим чулом за друге. Карта за Ћациленд.
Један правац. Запрљана отаџбина.
Престоница. Пленум преточен у боцу и полако плови.
Отрежњење. Још се мери које је теже.
Тестира се за жутила, као њена коса и сунце истарско.
Вина румена ко њени образи,
у времеплову добрих година.
Остало није под српски, не рачуна се.
Ни у риме, ни у приче, ни било какав списак,
Што га чине, они који одлазе већ заувек.
„Него шта…“ придода Мила.
***
Отрежњење.
Памет треба дозивати, ако је љута, па је нема
деценију и још зеру. Дозивање је него шта.
Отпочело је. Тамо где никог нема
И свога где није, све за своје новце.
Самоорганизовање.
Сентиван, Букин, Пивнице.
Нешто дремеж дуго траје по осталим местима.
Чекање.
Чекање.
Док понижени се не придигну и заћуте сав грч зла
Изручен на отворене лобање доброте народа овог.
Отрежњење.
Да вам на дар дамо године страха, године похлепе,
корупције, мимохода, сеоских парада и шатри,
да можете на миру, ставити прст на чело,
ако га још можете потрефит и заћутите,
пре него залајете.
Ваш поганлук о
„малоумницима, лопатама, усташама, плаћеницима,
дрогерашима, васколиком српском одрастању, фолирантима…“
Ваздуха се дохватите. Диши на ноздрве. Пумпај.
Издисај до броја 5.
Не кевћи и нелај док се динста,
док нам Прворођени не оздрави,
од боле што тамбура у глави.
Роде мој. Прикочи.
Јербо.
Аналитика бележи 1982. годину
„Камо даље рођаче, из пијеска вире крунисане главе,
шта то раде, прде у прашину. Чини ми се рођаче,
да је стандард покварио људе.
Једу говна и сањаре, бит ће боље рођаче.
Скини медаље и напуни сале.
Улице трофеја, понестаје снаге.
Осамљене дјевојке, наркомани и блуднице
Уздају се у тебе..“
Бирај рођаче,
Џони Штулић Азра – професор или
Баја мали Книнџа – Ћаци.
Време је да попричаш са студентима.
