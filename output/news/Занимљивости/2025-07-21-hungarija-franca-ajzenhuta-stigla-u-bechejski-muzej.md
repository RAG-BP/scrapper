---
title: "„Хунгарија” Франца Ајзенхута стигла у бечејски музеј"
date: 2025-07-21
category: Занимљивости
url: https://backapalankavesti.com/zanimljivosti/iz-nasih-krajeva/hungarija-franca-ajzenhuta-stigla-u-becejski-muzej/
---

„Ради се о делу Немца, родом из Бачке Паланке и једног од најзначајнијих сликара са простора некадашње Аустроугарске. Припреме у вези с откупом дела ’Хунгарија’ трајале су скоро годину дана али истрајношћу и добром вољом свих учесника можемо се похвалити тиме да се ова вредна слика напокон налази у нашем музеју”, рекао је Акош Тојзан, директор Градског музеја Бечеј, који је додао да је ово једна од најзначајнијих набавки за збирку Градског музеја у Бечеју.

Јавности је сликар Франц (Фрањо) Ајзенхут најпрепознатљивији по слици „Битка код Сенте”, која се налази у свечаној сали Жупаније у Сомбору. То је и највеће уметничко платно у овом делу Европе, подсетио је Рашко Рамадански, кустос Градског музеја у Бечеју. Он је истакао да је мало музеја који могу да се похвале да поседују неко дело Ајзенхута, те да је Бечеј сада стао уз Галерију Матице српске и Градски музеј у Суботици. Осим тога, Ајзенхут је један од најзвучнијих оријенталиста свога доба те је често боравио на Блиском истоку, у Африци, на Кавказу, па и на Балкану.

Као археолог и медијевалиста Рамадански је говорио и о симболичним значењима која су представљена на слици. „Дело ’Хунгарија’ представља персонификацију Угарске и у том светлу обилује пригодном државотворном семантиком. На слици се у првом плану налази поменута персонификација у виду фигуре жене, налик владарки, како држи круну Св. Стефана у левој, односно мач у десној руци, и овде не можемо говорити да се ради о очекиваној представи Заштитнице или Патроне Угарске. Независно од овога, сликар у други план слике ставља маршаловани, односно обједињени стари и нови грб Угарске. Са једне стране је стари арпадовски грб, који се састоји из четири хоризонталне сребрне траке на црвеној позадини, за које се сматра да представљају четири реке: Дунав, Саву, Тису и Драву. Са друге стране имамо такозвани нови грб Угарске, у виду патријарашког крста, који је краљ Бела Трећи понео са собом из Цариграда, где је био верен за византијску принцезу. Тамо је преузео православље и грчко име Алексије. По повратку у Угарску, задржао је ову престижну хералдичку ознаку и од онда се двоструки крст налази на грбу Мађарске”, каже Рамадански. Истиче и да је фигура жене огрнута свечаним плаштом препознатљиво плаве боје са златним љиљанима.

„Без много напора можемо закључити да плава боја и кринови упућују на Анжујце, прву ненародну династију која је управљала Угарском током једног века и која је, успешним управљањем земљом и генеолошким везама, довела Мађарску на династичку позорницу Европе. Сходно томе, закључујемо да је Ајзенхут овим делом настојао да пренесе једну значајну али слојевиту поруку, притом надрастајући пуке комеморативне или романтичарске оквире и националне пориве”, закључује Рамадански.

Слика Франца Ајзенхута „Хунгарија” од сада је уврштена у збирку дела Градског музеја у Бечеју.
