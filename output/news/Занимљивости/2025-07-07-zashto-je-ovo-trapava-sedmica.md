---
title: "Зашто је ово трапава седмица?"
date: 2025-07-07
category: Занимљивости
url: https://backapalankavesti.com/zanimljivosti/obicaji/zasto-je-ovo-trapava-sedmica/
---

Васкрс се слави три дана, па су у календару Српске православне цркве црвеним словом обележени и данашњи Васкршњи понедељак и сутрашњи Васкршњи уторак.

Васкршњим понедељком започиње такозвана Светла недеља, која се сматра продужетком Васкрса.

Врло је раширен и назив „Бела недеља“, јер спада у трапаве седмице, током којих се не посте ни среда ни петак.

Васкрс се слави од времена првих апостола, њиме хришћани наглашавају своју веру и победу живота над смрћу. Читава седмица од Васкрса до Томине недеље назива се светла али и бела, што значи да се током ње не пости.

Баш због Томине недеље, седам дана по Васкрсу, назива се и Томина седмица. На овај дан се небо затвара, па се негде ова седмица назива још и Заклопита. И даље, уобичајен поздрав је „Христос васкрсе“, а одговор „Ваистину васкрсе“. Поздравља се тако 40 дана, све до Спасовдана.

И на Васкршњи уторак, и даље се не ради.

Васкршњи уторак је, по народном веровању, једини добар уторак у календарској години. Ако се дете роди на овај дан биће срећно и дуговечно.

Старији људе тврде да ће, уколико је увече на Светлу среду небо звездано, година бити изузетно родна.
