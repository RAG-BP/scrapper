---
title: "Најлепши дворци породице Дунђерски (ФОТО, ВИДЕО)"
date: 2025-07-07
category: Занимљивости
url: https://backapalankavesti.com/zanimljivosti/iz-istorije/najlepsi-dvorci-porodice-dundjerski/
---

Данас је (колико-толико) очувано неколико њихових двораца, које вам с радошћу представљамо. Водимо вас у шетњу по господској Војводини, да заједно уживамо у причама и легендама о времену славном у ком су се несрећно волели једна Ленка и један Лаза.

Један од најпознатијих двораца је свакако Каштел у Кулпину, код Бачког Петровца. Овај комплекс саградили су Стратомировићи 1826. године, да би га потом продали једној мађарској породици. У руке Лазара Дунђерског Каштел прелази 1889. године. Породица овог велепоседника никада није живела у Каштелу, он им је служио као викендица, за дружење, забаве и балове. Управљали су овим имањем све до национализације после Другог светског рата. Касније је Каштел уступљен пољопривредној задрузи те је 1991. никао пољопривредни музеј. У оквиру главног, великог дворца, и данас се налази стална поставка која хронолошки прати развој намештаја од краја 18. до почетка 20. века. Посетиоци кулпинског Каштела могу уживо да осете енергију коју су стварали Ленка Дунђерски и Лаза Костић јер је баш у овом дворцу смештен њен клавир, донет из Беча, али и писаћи сто који је припадао славном песнику. С обзиром на то да се Лазарев син Ђорђе Дунђерски оженио рођаком владарске породице, чести гости кулпинског Каштела били су и краљица Марија Карађорђевић са синовима (принчевима Петром, Андрејем и Томиславом), али и многе личности из политичког и јавног живота, попут представника владе Петра Живковића и Милана Стојадиновића.

У близини Бечеја налази се и славни дворац Фантаст. Њега је сазидао Богдан Дунђерски, Лазарев брат, 1925. године. Богдан је био страствени љубитељ коња, те је тако и данас позната Фантастова ергела. Наиме, реч је о једином живом дворцу у којем се одвија процес репродукције, а могуће је и јахати и возити се фијакером. Најпознатији коњ Богдана Дунђерског звао се баш Фантаст (по њему је дворац добио име) и освојио је бројне титуле. Сахрањен је на имању а његова лобања и бутна кост изложене су у витрини дворца. Највећа љубав Богдана Дунђерског, Мара Дињашки, по легендама које се причају, купала се у млеку у базену овог дворца.

Дамаскин, дворац у Хајдучици, изграђен је 1911. године. Лазар Дунђерски желео је да у парковском окружењу сазида приземан дворац и да га поклони у мираз ћерки Олги. У раскошним просторијама у којима је живела Олга Дунђерски, удата Јовановић, данас се налазе канцеларије пољопривредног предузећа. И овај дворац има базен, а посебан је и по томе што има и две ледаре – тадашње фрижидере у којима су се чували вино, храна и лед. Најстарији мештани Хајдучице и данас причају о гламурозним баловима – памте се кочије и доласци господе из целе околине, али мало ко зна шта се дешавало унутра.

Дворац у Соколцу код Новог Бечеја саграђен је 1899. године. Служио је, као и кулпински Каштел, за проводе и пријеме, као викендица и летњиковац. Кћи Лазара Дунђерског, Емилија, комплетно имање у Соколцу унела је као мираз у брак са грофом Ивановићем. Међутим, он је био коцкар и у покерашкој партији изгубио је дворац и имање. Противник је, након доста попијеног вина, предложио да гроф пуца из пушке у јабуку на глави своје жене и да тако све поврати. Ивановић је пристао, као и сама Емилија и он је, премда припит, успео да упуца јабуку и поврати и новац и дворац и имање, али га је Дунђерска заувек напустила. У овом дворцу још је очувана соба Ленке Дунђерски, са аутентичним намештајем и портретом који је насликао Урош Предић, велики породични пријатељ.

У свом дневнику, у лето 1894. године, Ленка Дунђерски је о портрету рекла:

„Намолован ми портрет. Г. Урош је то урадио зналачки, мајсторски. Отац је веома задовољан сликом и богато је наградио г. Уроша. И ја сам задовољна, не бих могла рећи одушевљена због мог тренутног стања, али слика је лепа и собом сам задовољна на њој. Ко зна, можда ће тај портрет остати једини траг од мене, да сам икада постојала на овом свету. Ах, да га бар види Онај коме је намењен“.

Баш ова прича о Ленки, Лази и њиховој љубави води нас и до чувеног дворца Безереди у Челареву. Лазар Дунђерски је у свом дворцу дочекивао бројне уважене госте – Николу Теслу, Пају Јовановића, Стевана Тодоровића, Александра И. Карађорђевића… После рата имање је припало Председништву владе ФНРЈ, те је овде боравио и сам Јосип Броз Тито. У овом дворцу упознали су се Ленка и Лаза, само тада нико није слутио у какву ће се трагичну љубавну причу развити познанство песника и лепе наследнице Лазара Дунђерског.
