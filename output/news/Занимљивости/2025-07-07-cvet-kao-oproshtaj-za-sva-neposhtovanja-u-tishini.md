---
title: "Цвет као опроштај за сва непоштовања у тишини"
date: 2025-07-07
category: Занимљивости
url: https://backapalankavesti.com/zanimljivosti/kolumne/cvet-kao-oprostaj-za-sva-nepostovanja-u-tisini/
---

Данас, 8. марта, славимо Међународни дан жена – дан који би требало да буде више од симболичног поклањања цвећа и честитки. Треба да буде прилика да се подсетимо да борба за права жена није завршена, да многе од њих и даље носе највећи терет друштва, радећи и у професионалном и у породичном окружењу, често без адекватног признања.

И у општини Бачка Паланка, као и широм света, жене се и даље суочавају са бројним изазовима, од мањих плата у односу на мушкарце, преко мање прилика за напредовање у каријери, до неједнаке поделе обавеза у кући. Подаци показују да иако стопа запослености жена расте, оне су и даље у већини међу незапосленима. У општини Бачка Паланка, од укупно 3.811 незапослених, чак 2.208 су жене – што је 58% укупног броја.

Колико жена ради по два или три посла – један званичан, а други у виду свакодневних кућних обавеза које се често узимају здраво за готово? Колико њих нема прилику да развије своје потенцијале јер друштво и даље очекује да се превасходно посвете породици?

Жене су вековима биле кичма породице и друштва, а да њихов труд често није добијао признање које заслужује. Данас, у 21. веку, док жене равноправно раде, граде каријере и доприносе економији, њихов други, невидљиви посао код куће и даље се подразумева.

Кување, прање, пеглање, одржавање домаћинства, старање о деци, помагање у домаћим задацима, нега старијих чланова породице – све су то послови које жене свакодневно обављају, а да их нико не пита да ли су уморне. То је посао који се не мери у радним сатима, нема плату, нема годишњи одмор, нема пензију, а друштво га често узима здраво за готово.

Неправда лежи у томе што, упркос томе што модерне жене све чешће имају и свој професионални живот, оне и даље носе највећи терет кућних обавеза. Статистике показују да чак и у домаћинствима у којима оба партнера раде, жене обављају 70% кућних послова. Мушкарци су у многим случајевима „помоћ“, док су жене „одговорне“.

Али зашто би се то подразумевало? Зашто се посао у кући не би вредновао једнако као и било који други рад? Жене не траже да им се захваљује што су скувале ручак или поспремиле дом – оне траже равноправност, поделу одговорности и разумевање.

Насиље над женама није само статистика, није само број случајева у полицијским извештајима него је сурова реалност хиљада жена које живе у страху, које ћуте јер немају подршку или начин да се изборе за себе.

Физичко, психолошко, економско или сексуално насиље су то облици угњетавања који жене трпе у својим домовима, на радним местима, у друштву. Насиље није увек ударац. Понекад је то увреда која убија самопоуздање, забрана да раде и буду независне, контрола сваког корака, омаловажавање, манипулација. Осим физичког, велики број њих се суочава са вређањем, понижавањем и емоционалним злостављањем, које остаје „невидљиво“ у очима друштва.

Многе жене не пријављују насиље јер им се не верује, јер их је срамота, јер зависе од насилника. Често чују реченице попут: „Треба да будеш тиха, због деце“, „Сама си крива“, „Брак је жртва“. Такве речи их враћају у зачарани круг у којем се свако противљење насилнику доживљава као још један повод за казну.

Али оно што друштво мора да разуме јесте да жена није дужна да трпи. Она није кривa. Њен живот није мање вредан. Зато је важно да се гласно говори о проблему, да институције буду ефикасније, да се женама пружи подршка да изађу из насилног окружења и добију прилику за нови почетак.

Често, на Дан жена, женама се дарују поклони, лепе речи, похвале, а онда се сутрадан враћају у исти циклус невидљивог рада, потцењивања и друштвене неправде. Поклон који долази без искреног поштовања и промене у односу је само симбол, а не стварна вредност.

Насиље над женама представља озбиљан друштвени проблем у Србији, са забрињавајућим статистикама које указују на његову распрострањеност и тежину последица. Према подацима Републичког завода за статистику, свака пета жена у Србији сматра да је насиље над женама уобичајено, што указује на висок степен толеранције према овом проблему. ​

Истраживања показују да је 62% жена у Србији доживело неки облик родно заснованог насиља након своје 15. године. Од тога, 42% је било изложено сексуалном узнемиравању, 22% физичком и/или сексуалном насиљу у партнерском односу или ван њега, док је 11% жена имало искуство прогањања. Забрињавајуће је да само 9% жена које трпе насиље од садашњег партнера и 25% жена које трпе насиље од бившег партнера пријављују ове случајеве полицији. ​

У периоду од 2011. до 2023. године, у породичном насиљу у Србији убијено је 406 жена и девојчица, према подацима „Фемицид меморијала“ који је представио Аутономни женски центар. У више од стотину случајева, насиље је било пријављивано надлежним органима пре фаталног исхода.

Насиље над женама je друштвени проблем који захтева хитну и свеобухватну реакцију свих нас. Ниједна жена не сме да живи у страху, а свака жртва мора знати да није сама. Moрамо као друштво будемо гласни, да оснажимо жене, да верујемо жртвама, али и да од институција захтевамо одговорност и деловање. Свака жена има право на живот без страха, поштовање и једнаке могућности.

Будимо одважне у борби за правду и подигнимо глас за оне чија је тишина наметнута страхом.

Свет у ком живимо није увек фер. Од вас се очекује да будете све – и стуб породице, и успешне у каријери, и увек насмејане, и спремне да поднесете терет који се подразумава.

Ваш глас вреди, ваше емоције су важне, ваши снови заслужују да буду остварени. Не дозволите да вас страх ућутка, да вас наведе да се повучете или помислите да не заслужујете боље.

Борите се за себе, за своју слободу, за своје право да будете оно што јесте. Ниједна жена није „слаба“, ниједна жена није „само домаћица“, „само мајка“, „само радница“. Ви сте много више од свих улога које вам друштво намеће.
Не дозволите да вас неко убеди да вредите мање. Подржавајте једна другу, помозите оним женама које немају снаге да се саме изборе. И запамтите – промена почиње у вама.

Будите гласне. Будите храбре. Будите своје.
