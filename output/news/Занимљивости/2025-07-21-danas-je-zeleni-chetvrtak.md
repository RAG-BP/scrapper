---
title: "Данас је Зелени четвртак"
date: 2025-07-21
category: Занимљивости
url: https://backapalankavesti.com/zanimljivosti/obicaji/danas-je-zeleni-cetvrtak/
---

Зелени четвртак је први четвртак после Ускрса. У неким деловима Србије овај дан се зове још и Бели четвртак или Празни четвртак; први назив је поникао из чињенице да се увек обележава током Светле седмице, односно прве седмице после васкрсења Исуса Христа, па је тако бео, односно светао.

Други назив, Празни четвртак добио је јер ратари на овај дан, као и током целе Светле седмице, нису радили ништа у пољу. За овај дан везује се и народно веровање да „има моћ да разбије малер“.

Верује се, наиме, да би посао који вам никада није полазио за руком започнете баш на данашњи дан, јер је Зелени четвртак дан кад се „разбија малер“.

По народном предању, на Зелени четвртак су сва места где живе але и друге нечисте силе заклопљена, а земљом ходају само божанства која разливају благодат. Зато би, верује се, на Зелени четвртак требало започети посао који нам до сада није ишао како треба, јер ће божанске силе преокренути све у нашу корист.

Од Ускрса до великог празника Свете Тројице, ратари четвртком нису одлазили у поље, а осталим данима су вредно радили.
