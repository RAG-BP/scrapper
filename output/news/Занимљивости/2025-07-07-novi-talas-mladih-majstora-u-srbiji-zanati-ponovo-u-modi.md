---
title: "Нови талас младих мајстора у Србији – занати поново у моди"
date: 2025-07-07
category: Занимљивости
url: https://backapalankavesti.com/zanimljivosti/zivot/novi-talas-mladih-majstora-u-srbiji-zanati-ponovo-u-modi/
---

Иако на помен модерних малих послова прво падне на памет „Маја нокти”, спектар послова далеко је шири и чини се да се готово свако може пронаћи макар у једном од њих.

Наравно, сада је у пословној моди обнављање старих вештина и заната, али и њихово повезивање с новим трендовима – здравом исхраном, природном козметиком, уз нагласак на одрживости и уникатним производима. Уместо традиционалног запослења, све више људи меандрира кроз неформални рад, покрећући сопствени бизнис у којем комбинује ручни рад с промоцијом на друштвеним мрежама.

Међу савременим и истовремено профитабилним занатима данас се издвајају занимања попут производње природне козметике – домаћих сапуна, балзама и дезодоранса без хемикалија, затим прављења хлеба од киселог теста и без адитива, пратећи трендове здраве исхране (тренутно је најпопуларније прављење сурдо хлеба, односно, хлеба с природним квасцима који се данима узгајају). Пчелари који нуде мед, полен и прополис у луксузним паковањима и под еколошким брендом бележе озбиљан раст, посебно ако извозе или сарађују с урбаним радњама здраве хране.

Обрада коже је такође све траженија – ручно прављени каишеви, торбе, новчаници или прегаче за куваре и бармене продају се као уникатни производи. Слично важи и за обраду дрвета – младе занатлије рестаурирају старе столице, праве даске за сервирање или полице с ретро естетиком, брзо реагујући на интересовање тржишта. Кроз тренд винтиџ ентеријера и ручно рађеног намештаја, овакви производи налазе пут до ресторана, кафића и домаћинстава која желе топлину и оригиналност у простору.

Такође, све је више младих који се баве тумачењем природе кроз естетику – кроз микробиље, урбане баште, израду вертикалних зелених зидова и саксија са самоодрживим системима наводњавања. Ово је посебно занимљиво за унутрашње уређење канцеларија, кафића и салона. У овом домену успевају и они који се баве израдом предмета од епоксидне смоле – сточићи, накит, држачи за вино, а посебно ако је сваки предмет уникатан и израђен уз видео документацију процеса. Ту је, наравно, и 3Д принт, за оне који желе индивидуализоване производе.

Још један тренд у порасту је занатско пиварство – домаће краф пиво постаје све популарније, а мале пиваре у гаражама прерастају у озбиљне брендове с локалним идентитетом. Исто важи и за грнчарију –масовно се израђују чиније, шоље, тањири, и то на ручном точку, уз осликавање, печење и продају под геслом „уметност за сто”.

– Данас није тешко направити крафт пиво – каже Мирослав Јанковић из Нове Пазове, који производи пшенично пиво за себе и пријатеље, а понекад нешто и прода преко Инстаграма, где има пуно пратилаца. – Комплетна почетна опрема може се купити половна за нешто више од 200 евра, док нова кошта око 600. Важно је имати добру сировину и знати шта радиш, остало је ствар идеје и маркетинга – истиче Мирослав, који још увек нема отворену производњу, па зато његово пиво нема ни званично име.

А ако желите да се упустите у неки од ових послова, знање можете стећи кроз курсеве и радионице – у уметничким школама, на факултетима попут Шумарског, али и кроз онлајн платформе (YouTube, Udemy, Skillshare). Неки од најпознатијих домаћих сајтова за пласман ручних производа су fino.rs, zanateria.com и странице на Инстаграму и Фејсбуку, док је Etsy популаран за инострано тржиште.

Промоција се махом обавља преко друштвених мрежа, а од врсте рада зависи и омиљена платформа. Инстаграм и ТикТок се користе за приказивање процеса рада, завршних производа, кратких туторијала, а све је праћено хештаговима и визуелним идентитетом бренда. Google My Business и локални маркети помажу у доласку до клијената у околини, а сарадња са тематским фестивалима и радионицама помаже у ширењу публике.

Зарада у овим пословима варира, али у просеку предузетници могу месечно зарађивати од 100.000 до 300.000 динара, док успешније занатлије, који извозе, раде за луксузне брендове или имају развијен онлајн бизнис, прелазе и 500.000 динара месечно. Кључ је у оригиналности, квалитету и доброј промоцији, али и спремности да се брзо реагује на трендове.
