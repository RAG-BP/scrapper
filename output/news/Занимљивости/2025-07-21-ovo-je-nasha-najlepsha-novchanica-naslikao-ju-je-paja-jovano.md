---
title: "Ово је наша најлепша новчаница – насликао ју је Паја Јовановић"
date: 2025-07-21
category: Занимљивости
url: https://backapalankavesti.com/zanimljivosti/iz-istorije/ovo-je-nasa-najlepsa-novcanica-naslikao-ju-je-paja-jovanovic/
---

Нацртао ју је чувени сликар Паја Јовановић, на иницијативу Народне банке Краљевине Југославије, која му је за то званичну поруџбину упутила 1928. године. Било је то у време када је гувернер био Игњат Ј. Бајлони.

Сва лепота те новчанице је у префињеним детаљима, а њена специфичност је то што је на њој по први пут у нашем новчарству приказан познати женски лик. Реч је о портрету краљице Марије Карађорђевић, супруге краља Александра Првог Карађорђевића, која је у то време била на власти.

Краљичин лик, који је Јовановић нацртао на основу својих скица које је радио између 1925. и 1927. године, доминира у левом углу предње стране новчанице. На воденом жигу, који се налази на средини, приказан је лик краља Александра, док је на десној страни представљен орао у лету.

На наличју новчанице симболично су приказане две жене – једна са српом и снопом жита у руци, а друга са мачем и штитом на ком се налази државни грб.

Ова Пајина хиљадарка издата је 1. децембра 1931. године, али је у оптицај пуштена тек 1. јануара 1933. године. Укинута је јуна 1941. године.

Нема званичних података о њеном тиражу, али се на основу наручене количине хартије за њену израду претпоставља да је штампано између 10 и 11 милиона комада.

За тај посао Паја Јовановић је добио хонорар од 100.000 динара, што је било значајно више од хонорара који су добијали остали уметници за осмишљавање изгледа новчаница.
