---
title: "Годишњица немачког бомбардовања Београда 1941. године"
date: 2025-07-21
category: Занимљивости
url: https://backapalankavesti.com/zanimljivosti/iz-istorije/godisnjica-nemackog-bombardovanja-beograda-1941-godine/
---

Дан сећања на почетак Другог светског рата у Југославији биће обележен у 10.30 часова на Косанчићевом венцу у Београду, на месту на ком је у немачком бомбардовању изгорела Народна библиотека са око 300.000 књига и докумената.

Како је најављено из Министарства културе, венац ће на том месту положити ресорна министарка Маја Гојковић и симболично оставити књигу.

У 11 часова у Алеји страдалих у шестоаприлском бомбардовању на београдском Новом гробљу венце ће положити министар за рад, запошљавање, борачка и социјална питања Никола Селаковић.

Наредбу за бомбардовање Београда издао је тадашњи немачки канцелар и водја Трећег Рајха Адолф Хитлер, а повод за напад био је државни удар којим је са чела Југославије свргнут кнез Павле Карадјордјевић због приступа Силама Осовине, након чега се Југославија окренула Савезницима.

Ка Југославији су 6. априла 1941. полетела 484 авиона, од којих су 234 били бомбардери, а на Београд је бачено око 440 тона запаљивих бомби.

У налетима немачких авиона 6, 7, 11. и 12. априла, према различитим подацима, погинуло је између 2.000 и 4.000 људи, порушено близу 700 зграда, више хиљада је оштећено, међу којима и Вазнесењска црква у којој је у тренутку напада било верника.

Према појединим информацијама, југословенска противваздушна одбрана оборила је више од 40 немачких авиона, а у борбама је погинуло и 11 југословенских пилота.

Краткотрајни „Априлски рат“ завршен је 17. априла 1941. године окупацијом и поделом Југославије измедју Сила Осовине.
