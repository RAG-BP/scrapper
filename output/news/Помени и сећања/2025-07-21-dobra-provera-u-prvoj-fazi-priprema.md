---
title: "Добра провера у првој фази припрема"
date: 2025-07-21
category: Помени и сећања
url: https://backapalankavesti.com/sport/fudbal/dobra-provera-u-prvoj-fazi-priprema/
---

КАРАЂОРЂЕВО: Стадион Пролетера, гледалаца 350, судија Малић (Бачка Паланка). Стрелци, Јањић у 9., Војводић у 38., Врањеш у 84. Трифуновић у 88. минуту за ОФК Бачку, Жембери у 25. миунуту за Будућност.

ОФК Бачка: Софинкић, Добранић, Братић, Бошњак, Глувић, Јовановић, Ћук, Каписода, Војводић, Јањић, Адамовић. Још су играли, Ћулибрк, Анђелковић, Веселиновић, Ђуричић, Петковић, Танасић, Стаматовић, Перишић, Трифуновић, Врањеш и Лужајић.

Будућност (Г): Крндија, Миланов, Ћулибрк, Хрњез, Радивојевић, Срнка, Жембери, Липтак, Тасић, Немет, Адамек. Играли су још, Леђанац, Краљ, Карановић, Топољски и Сикирић.

У настојањима да се што боље припреме за предстојеће првенство у Српској лиги Војуводина, односно, Војвођанској лиги „Север“, екипе Бачке и Будућности су одиграле пријатељску утакмицу. Бачкопаланчанима је ово била друга, а Гложаннцима прва контролна утакмица од почетка припрема.
Након корнера са леве стране, Јањић у 9. минуту ударцем главом погађа мрешу Будућности за вођство Бачкопаланчана од 1:0. Екипа из Гложана је у 25. минуту преко Жемберија стигла до изједначења. Нападач Будућности је са 14 – 15 метара, прецизним ударцем сместио лопту у доњи леви угао гола, голмана Софинкића. Након што је Каписода у 38. минуту погодио стативу, Војводић је са четири – пет метара сместио лопту у мрежу за вођство Бачкопаланчана од 2:1. У финишу утакмице Бачка је постигла још два гола. У 84. минуту Врањеш је са шест – седам метара погодио леви угао гола голмана Крндије, за вођство новог – старог српсколигаша од 3:1. Коначан резултат пријатељске утакмице – 4:1, поставио је Трифуновић ударцем по земљи, у десни угао гола чувара мреже Гложанаца Ђурађа Крндије. У екипи Бачке није било Мирослава Бјелоша, који је изостао због повишене температуре.

Када се све сабере, тренери екипа – Вулетић и Ратковић, имају више разлога за задовољство, него за бригу, с обзиром, да се њихове екипе налазе у првој фази припрема за предстојећу сезону.
