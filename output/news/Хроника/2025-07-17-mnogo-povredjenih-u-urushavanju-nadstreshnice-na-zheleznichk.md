---
title: "Много повређених у урушавању надстрешнице на Железничкој станици у Новом Саду"
date: 2025-07-17
category: Хроника
url: https://backapalankavesti.com/hronika/mnogo-povredjenih-u-urusavanju-nadstresnice-na-zeleznickoj-stanici-u-novom-sadu/
---

Тужилац на месту несреће у Новом Саду

Више јавно тужилаштво у Новом Саду саопштило је да се предузимају све мере и радње у складу са законом ради утврђивања свих релевантних чињеница и околности обрушавања дела зграде Железничке станице у Новом Саду, јавља агенција ФоНет.

„Поводом трагичног догађаја који је изазвао узнемирење јавности, а који се одиграо дана 1. новембра 2024. године у Новом Саду, када је дошло до обрушавања дела зграде Железничке станице у Новом Саду, Више јавно тужилаштво у Новом Саду обавештава јавност да је на лице места изашао јавни тужилац Вишег јавног тужилаштва у Новом Саду, ради увиђаја“, наводи се у саопштењу.

У сарадњи са Полицијском управом у Новом Саду и надлежним инспекцијским и другим службама, предузимају се све мере и радње у складу са законом, ради утврђивања свих релевантних чињеница и околности у вези са узроком настанка предметног догађаја.

Хитан апел Завода за трансфузију крви

У Заводу за трансфузију крви још увек не знају тачан број повређених у несрећи која се догодила данас на Железничкој станици у Новом Саду, али апелују на грађане да би у овом тренутку значило да се даваоци крви одазову. Тренутне резерве крви О и А крвне групе су смањене.

Крв могу да дају све здраве особе мушког и женског пола од 18 до 65 година уколико задовоље медицинске услове и критеријуме након лабораторијског и лекарског прегледа, који се обавља у склопу давања крви. Свако ко се добро осећа и сматра да је здрав може бити потенцијални давалац крви, пише РТВ.

Радно време Завода за трансфузију крви Војводине је сваки радни дан до 7 до 19х, и прву суботу од 8 до 12х.

Огласио се градоначелник Новог Сада

Градоначелник Новог Сада Милан Ђурић, стигао је на Железничку станицу.

„Изражавам огромно жаљење што се ова трагедија догодила у Новом Саду. Градске службе су у пуном капацитету стављене на располагање надлежним државним службама. У складу са свим процедурама, након што истражни органи обаве увиђај, обавестићемо јавност о даљим корацима. Град је у непрестаном контакту са надлежним органима и предузеће све неопходне кораке. У овом тренутку сва наша пажња је усмерена на пружање помоћи свима који су погођени овом несрећом“, рекао је градоначелник Новог Сада Милан Ђурић.

Вучић кренуо у Нови Сад

Председник Србије Александар Вучић упутио се ка Новом Саду након урушавања надстрешнице Железничке станице.

На лице места стижу погребна возила
Најмање једна особа је страдала приликом урушавања, а према незваничним информацијама, страхује се да има још жртава.

Како јавља репортер Нова.рс, на лице места пристижу погребна возила.

Више од 30 повређено приликом урушавања: „Још не знамо шта је испод бетона“
Више од 30 особа је повређено приликом урушавања Железничке станице.

„Преко 30 људи је повређено, то је последњи број који имамо, а биће можда и већи. Још не знамо има ли мртвих, док не будемо сигурно не смемо ништа да причамо. Звоне нам телефони непрестано, зови родитељи да питају за децу, али никоме ништа не говоримо док не будемо знали дефинитивно какво је стање. Овако нешто се још никада није догодило,ово је катастрофа! На терену су све расположиве екипе хитне помоћи и ватрогасаца. Тренутно се склања бетон који је пао, то је огромна количина, а тамо су и дизалице и кранови. На све начине, што брже и ефектније покушавамо да дођемо до жртава. Верујте да дајемо све од себе“, каже извор Нова.рс из Завода за хитну помоћ Нови Сад.

Истичу и да још немају све информације.

„Још не знамо шта је испод бетона“, каже извор.

Саобраћај се преусмерава

Полицајци регулишу саобраћај на најпрометнијој раскрсници код Булевара ослобођења, али се у овом делу града ствара саобраћајни колапс, пише Данас.

У Новом Саду не функционише ни део градског превоза, јер са ове станице креће велики број градских и приградских линија.

„Одјекнуло је као бомба“

Очевидац урушавања надстрешнице Железничке станице истиче да је све одједном пало. Призор је био застрашујући, деловало је као да је експлозија.

„У секунди је све одједном пало. Прасак је био страшан. Леп је дан, у то време је било много људи на станици, јер су полазили возови за Београд, и „Соко“ је кретао тада, била је огромна фреквенција људи. Било је и деце и старијих људи који су иyашли да запале цигарету. У року од пет минута је стигло седам кола Хитне, а дошла су и три возила ватрогасаца. Било нам је јасно да су људи заробљени. Бука је била застрашујућа, све је пало у комаду, одјекнуло је као бомба. Помислила сам да је минирано“, каже жена која је била очевидац урушавања.

Људи седели испод надстрешнице у тренутку урушавања

Према тврдњама очевидаца, неколико десетина људи седело је испод надстрешнице када је дошло до урушавања.

Међу њима били су и ђаци који на овој станици чекају аутобус за приградска насеља, као и мала деца. Међу путницима који су седели испод настрешнице када се она урушила, били су и ђаци који на овој станици чекају аутобус за приградска насеља, као и мала деца.

Грађевинске машине рашчишћавају терен

Грађевинске машине почеле су да рашчишћавају рушевине терасе која се обрушила на улаз Железничке станице у Новом Саду.

Пао је део конструкције код улаза у Железничку станицу, а по речима Новосађана, ту се налазе и клупе где често путници чекајку превоз.

Срушила се надстрешница, зграда недавно реновирана

Нешто пре 12 часова дошло је до урушавања надстрешнице Железничке станице у Новом Саду.

Поменута зграда недавно је реновирана. Сумња се да има пуно повређених.
