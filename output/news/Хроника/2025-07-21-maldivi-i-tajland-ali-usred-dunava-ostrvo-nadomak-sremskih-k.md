---
title: "Малдиви и Тајланд, али усред Дунава – острво надомак Сремских Карловаца"
date: 2025-07-21
category: Хроника
url: https://backapalankavesti.com/zanimljivosti/iz-nasih-krajeva/maldivi-i-tajland-usred-dunava-ostrvo-nadomak-sremskih-karlovaca/
---

Како год га назвали, малено острво надомак Сремских Карловаца не може оставити равнодушним своје посетиоце, али ни оне који су на друштвеним мрежама наишли на невероватне фотографије које остављају утисак раја на земљи.

Да ли због тога што до њега можемо само “преко Дунава” или из неких других разлога, али острвце које је добило назив по највећем Тајландском “рођаку”, још увек важи за неоткривену оазу војвођанских простора.

Питомо, али туристима још увек неоткривено, ово карловачко острво је смештено између Дунавца и Копачког рита, а до њега се стиже за око десет минута вожње чамцем.

Постоји и организовани превоз који, према речима посетилаца стаје свега 150 динара, а до острва се стиже чамцем који можемо “ухватити” код карловачког хотела Дунав или познатог ресторана Пасент.

– Овај питоми дунавски спруд настао је релативно скоро, пре две деценије, а на њему, када је водостај идеалан, можете пронаћи дугачке плићаке, топле “кадице” у песку, али и дебелу хладовину када вам је она потребна – наводе описи на друштвеним мрежама.

Ту су и клупице, импровизовани кафићи, лежаљке, а плажа је пешчана.

Густа шума идеална је за авантуристе који желе да се сједине са природом, а питома плажа са својим плићацима просто позива на летње уживање на сунцу.
