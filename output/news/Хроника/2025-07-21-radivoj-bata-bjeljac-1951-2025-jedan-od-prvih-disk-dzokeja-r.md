---
title: "Радивој Бата Бјељац (1951-2025) – један од првих диск џокеја „rock and roll“-а"
date: 2025-07-21
category: Хроника
url: https://backapalankavesti.com/pomeni-i-secanja/radivoj-bata-bjeljac-1951-2025-jedan-od-prvih-disk-dzokeja-rock-and-roll-a/
---

Деведесетих година на локалном радију, Саша Лазаревић је имао rock and roll емисију “Пре фајронта“! Између осталих, његов гост је био и Радивој Бата Бјељац, бачкопаланачки диск џокеј са почетка 70-их година, који је заслужан за популаризованје rock and roll-а у Бачкој Паланци.

Ево неколико сегмената из тог занимљивог разговора са диск џокејом Батом Бјељцем који је сачуван.

Представљање: Зашто Дискотека ЧУПКО 222? У то време је постојала Група 220 од Драге Млинарца. Позориште у Београду се звало 202. Између тога је 222, и ми то изаберемо. То је по једној верзији, а по другој, први број продатих карата на игранци био је 222!

Изглед: Битлси, какви су били, звали су их чупавци, а они су најмање били чупавци. Фина одела, кравате, ошишани… Нама је то ваљда био један део бунта, шта ли, па смо почели да пуштамо косу и онда почиње ужас… Полиција те заустави на улици: „Ти, да се шишаш!“. Нападају те професори у школи, родитељи код куће, иако то и није била некаква коса, мало покрила уши… Мени је директор био Марко Којић, а ја сам пустио косу, баш. Као девојчица, како се онда говорило. Онда ме он позове у зборницу и рече ми: „Слушај момак, треба да переш косу сваки дан, да си очешљан сваки дан, мораш да будеш добар ученик и онда можеш да носиш дугу косу“. Ја сам испунио све те услове и нико ме није терао на шишање.

Гостовања: „У то време су се почела организовати такмичења бендова, а и ДЈ-ејева. Онда ми одемо у Сомбор на такмичење ДЈ. И тамо се прочуло за дискотеку ЧУПКО 222! Наша понуда је у то време била необична јер нисмо имали само ‘суво’ пуштање музике, него је било увек неких изненађења. Тако смо суботом имали госте са стране који су хвалили наш избор музике и уопште наш програм. Програм који је био осмишљен разним лепим мислима, афоризмима, поезијом… Ни једна игранка није била монотона, нисмо се понављали, сем хитова који су морали бити пуштани. Трудили смо се да увек имамо “фришке“ ствари из света.

Колекција: Имали смо доста добру колекцију плоча! Ја сам доносио своје плоче, Ивица Бједов своје, Миле Ћуре своје. а куповали смо их парама од игранки. Да бисмо били увек „свежи“ и пратили топ листе, разлетимо се, неко у Осијек, неко у Загреб, неко у Београд, Нови Сад… Имали смо негде око 30 албума и преко сто синглова власништва Дома, а оно остало смо ми покривали нашим плочама.

Маратон плеса: “… у тој летњој башти, која је била атрактивна јер је била сва од дрвета, правили смо гитаријаду, а и игранку без престанка. То је било за 25. мај 1971. године. И пуштали смо музику преко педесет сати. Вртело се око хиљаду петсто плоча. Победио је један радник из Земуна, а наша Паланчанка Јеја Карановић била је друга и најбоља у женској конкуренцији. Она је заспала у 46 сату и петнаестом минуту. Иначе, ово такмичење је било југословенског карактера. Све време овог такмичења био је ангажован и доктор који је пратио здравствено стање учесника.

За крај ПЕСМА: Кад се угаси светло и иду баладе за плес, онда стишамо мало музику, па се избаци и који стих. Мало да оплеменимо и душу, не само тело…

“Волео сам те бре Бранка, ових дана,
више него Јесењин Исидору,
више него Перо Зубац неку Светлану,
више него Стојче Циганин своју Живану.

Волео сам те бре Бранка немогуће,
играо се с тобом, грудвао се снегом,
а нисам знао,
нисам знао да ће ми те украсти пролеће.

А када те украло пролеће,
ја нисам имао снаге, бре Бранка,
да ти забодем нож у срце
као Стојче Циганин својој Живани“.
