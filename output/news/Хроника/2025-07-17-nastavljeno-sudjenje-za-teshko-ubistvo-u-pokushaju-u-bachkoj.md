---
title: "Настављено суђење за тешко убиство у покушају у Бачкој Паланци"
date: 2025-07-17
category: Хроника
url: https://backapalankavesti.com/hronika/nastavljeno-sudjenje-za-tesko-ubistvo-u-pokusaju-u-backoj-palanci-2/
---

На данашњем главном претресу који је због измене у саставу већа формално почео из почетка, окривљени, одбрана, тужилаштво и пуномоћник оштећеног остали су при свему са ранијих претреса, док су искази до сада испитаних сведока прочитани, након чега је саслушан вештак за судску медицину професор др Владимир Пилија, пише РТВ.

Вештак је остао при раније датом налазу и мишљењу, које је допунио након што је извршио преглед оштећеног, и у свом допунском вештачењу објаснио је на који начин је извршено пуцање у оштећеног.

На питање браниоца окривљених адвоката Г.К. где су се уста оружја налазила у тренутку пуцања у оштећеног, вештак је одговорио да су се уста цеви оружја налазила испред тела оштећеног, у непосредној близини, што значи да је у оштећеног пуцано преко рамена како би га метак погодио у стомак, а не иза леђа како је оштећени навео у свом исказу, чиме су исказ оштећеног и допунско вештачење које је данас изнео вештак – у потпуној супротности.

Подсетимо, према наводима оптужнице коју заступа Виши јавни тужилац Јелена Стојаковић Мустакас, окривљенима Т.Ј. и С.К., на терет се ставља да су 3. јануара 2023. године у атару Бачке Паланке у близини језера „Багер“ покушали да лише живота оштећеног Д.В., наводи РТВ.
