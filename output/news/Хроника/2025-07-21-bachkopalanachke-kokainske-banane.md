---
title: "Бачкопаланачке кокаинске банане"
date: 2025-07-21
category: Хроника
url: https://backapalankavesti.com/hronika/backopalanacke-kokainske-banane/
---

У петак (18.04.) је Министарство унутрашњих послова (МУП) Србије саопштило да је полиција запленила 15 килограма кокаина. У саопштењу се наводи да је Потпредседник Владе и министар унутрашњих послова Ивица Дачић изјавио је да су припадници Министарства унутрашњих послова, Управе криминалистичке полиције и Полицијске управе у Новом Саду, запленили 15 килограма кокаина.

Како Бап вести незванично сазнају ова заплена се догодила у Бачкој Паланци, у једном од хипермаркета. Наиме, када је трговкиња хтела да из магацина донесе банане и допуни штанд у продавници, склонивши први слој банана остала је шокирана призором. Испод банана је видела кесе са сумњивом материјом. Позвана је полиција која је констатовала да се ради о 15 килограма кокаина.

Полиција у сарадњи са иностраним партнерима наставила је интензиван и свеобухватан рад на расветљавању околности овог случаја, изјавио је у својој изјави министар Дачић.
