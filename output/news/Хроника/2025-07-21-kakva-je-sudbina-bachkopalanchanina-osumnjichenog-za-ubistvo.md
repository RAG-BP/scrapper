---
title: "Каква је судбина Бачкопаланчанина осумњиченог за убиство мајке?"
date: 2025-07-21
category: Хроника
url: https://backapalankavesti.com/hronika/kakva-je-sudbina-backopalancanina-osumnjicenog-za-ubistvo-majke/
---

Њему се приписује да је из помоћне просторије узео секиру, пришао кревету у којем је несрећна жена лежала, тако да није могла да га види и без икаквог повода секиром девет пута ударио у пределу главе, али и руке коју је подигла, вероватно да се одбрани. Након што је трпела болове јаког интензитета она је, после неколико минута, преминула.

Он се налази у Специјалној затворској болници у Београду од 04. јуна 2021. године.

Срђан П. се оптужним предлогом терети да је 02. или 03. јуна 2021. године у стању када није био способан да схвати значај свог дела, односно у стању неурачунљивости, на подмукао и свиреп начин, лишио живота своју мајку Славојку сa којом је живео у истој кући.

Након свирепог убиства, син је секиру умотао у папир и сакрио у шупу између сложених дрва, потом пустио плин у кућу, коју је закључао и удаљио се с лица места бициклом.

Према речима комшија, стравичан злочин је откривен када покојна жена није одговарала на телефонске позиве ћерки, односно сестри осумњиченог Срђана, која је у то време живела и радила у Новом Саду. Њих две су имале обичај да се свакодневно чују више пута, а када јој се мајка није јавила схватила је да се нешто чудно дешава због чега је дошла у Бачку Паланку. Док се по комшилуку распитивала за мајку и брата, Срђан је наишао на бициклу и откључао капију. Убрзо је дошла и полиција која је, према речима комшија, већ у два наврата тог јутра долазила.

-У кући је затечен стравичан призор. Несрећна жена је лежала у соби на кревету, замотана у ћебе и имала је повреде главе оштрим предметом – испричали су након трагедије житељи улице.

Комшије тврде да је реч о изузетној породици. Дошли су у Бачку Паланку ратних година, протерани из Западне Славоније. Љубишко, муж од Славојке, радио је у Немачкој и слабије је долазио због тадашње ситуације са короном. Ћерка живела и студирала у Новом Саду. Тако да су Срђан и Славојка живели сами. Она је била добра домаћица, радила је у башти и одржавала кућу. Волела је да се шета и да се дружи, али увек је своју интиму задржавала за себе. Срђан је са друге стане познат као повучен младић, који се није дружио готово ни са ким, био је стално са мајком и већину времена је проводио у кући.

-Он је у школи био вуковац, изузетно паметно дете. После је отишао на факултет у Суботицу, али је убрзо одустао и вратио се кући. Био је јако повучен, помало чудан и веома привржен мајци. Већину времена проводио је са њом, помагао јој је у башти. Једино кад је негде ишао, био је тренинг, мисим да је неки борилачки спорт у питању. Није се пуно причало о томе, али претпостављало се да је имао неких проблема, тешко је сада о томе нешто рећи, али нико није могао да замисли, ни у најгорој мори, да је у стању да направи овакав злочин- рекао је К.Д. комшија из Бачке Паланке.

Он је додао да Срђан није живео „младалачки живот“ као његови вршњаци и зато су га доживљавали као другачијег, а како су га слабо виђали, нису ни имали утисак да живи ту, међу њима. Славојка се опет ни на шта у животу није жалила, наставља, а из те куће никада се није чуо повишен тон.
