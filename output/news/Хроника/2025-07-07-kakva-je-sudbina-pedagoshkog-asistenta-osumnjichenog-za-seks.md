---
title: "Каква је судбина педагошког асистента осумњиченог за сексуално злостављање деце у вртићу?"
date: 2025-07-07
category: Хроника
url: https://backapalankavesti.com/hronika/kakva-je-sudbina-pedagoskog-asistenta-osumnjicenog-za-seksualno-zlostavljanje-dece-u-vrticu/
---

Против овог двадесетшестогодишњака се води судски поступак због шест кривичних дела обљуба злоупотребом положаја, 28 кривичних дела недозвољене полне радње и кривичног дела приказивање, прибављање и поседовање порнографског материјала и искоришћавање малолетног лица за порнографију.

У овом предмету до сада је одржано припремно рочиште и четири главна претреса, на укупно шест рочишта.

Поступак је, према нашим сазнањима, у фази доказног поступка, а са њега је јавност искључена. У досадашњем току главног претреса изведени су докази у виду саслушања сведока оштећених, сведока, те одређена одговарајућа вештачења и други докази изведени у складу са законом и током поступка.

За кривично дело обљуба злоупотребом положаја запрећена је казна затвора од пет до 12 година, за недозвољене полне радње од шест месеци до пет година, a за приказивање, прибављање и поседовање порнографског материјала и искоришћавање малолетног лица за порнографију запрећена је казна затвора од једне до осам година.

Подсетимо, педагошки асистент се терети да је предметне радње предузимао у дужем временском периоду у континуитету од лета 2022. до 4. маја 2023. године према већем броју оштећених лица, односно деци која су рођена 2017, 2018, 2019. и 2020. године, злоупотребљавајући положај лица коме су деца из педагошке установе била поверена на старање и негу.

Јавност је за нечасне радње педагошког асистента сазнала када је један четворогодишњак родитељима испричао како га је он у вртићу нагог фотографисао, након чега су они одлучили да провере дететове наводе. После разговора са психологом, утврђено је да је дететов исказ веродостојан, случај је пријављен полицији, а И. О. убрзо ухапшен и од тада се налази иза решетака.
