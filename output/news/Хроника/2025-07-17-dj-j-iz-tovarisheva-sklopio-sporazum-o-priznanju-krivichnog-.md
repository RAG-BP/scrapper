---
title: "Ђ. Ј. из Товаришева склопио споразум о признању кривичног дела"
date: 2025-07-17
category: Хроника
url: https://backapalankavesti.com/hronika/dj-j-iz-tovariseva-sklopio-sporazum-o-priznanju-krivicnog-dela/
---

– Ђ. Ј. је у петак, 9. августа, закључио споразум о признању кривичног дела и осуђен је на казну затвора у трајању од шест година за кривично дело силовање – потврдила је за наш лист портпоарол новосадског Вишег суда Јелена Остојин.

Ђ. Ј. ухапшен након што је 15. априла прошле године, око седам часова ујутро, пролазећи поред куће тада шездесетдеветогодишње жене коју познаје, видевши је у дворишту, питао да ли има упаљач. Када је она потврдно одговорила и пошла да га узме из куће, младић је кренуо за њом, што несрећној жени није било сумњиво јер познаје и њега и његовог оца.

Двадесетчетворогодишњи младић се од хапшења налази иза решетака, а притвор му је продужен до упућивања у установу за издржавање казне затвора.

По уласку у кућу он је, наводно, затворио врата и сео на столицу. У једном моменту жена је, према незваничним информацијама, пришла вратима, али није могла да их отвори и упитала Ђ. Ј. како их је то затворио. Он је, наводно, нешто рекао, а потом насрнуо на њу, иако се опирала и говорила му да престане.

Напаствована жена је читав случај пријавила полицији, која је пронашла осумњиченог младића и ухапсила га. Одређено му је задржавање до 48 сати на основу одобрења Вишег јавног тужилаштва у Новом Саду због сумње да је извршио кривично дело силовање. Ђ. Ј. је у законском року саслушан у својству осумњиченог, након чега му је одређен притвор да боравком на слободи не би ометао поступак утицајем на сведоке, као и због постојања околности које указују да би у кратком временском периоду могао да понови кривично дело за које се терети.
