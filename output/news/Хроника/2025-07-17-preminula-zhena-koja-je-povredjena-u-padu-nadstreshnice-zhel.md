---
title: "Преминула жена која је повређена у паду надстрешнице Железничке станице Нови Сад"
date: 2025-07-17
category: Хроника
url: https://backapalankavesti.com/hronika/preminula-zena-koja-je-povredjena-u-padu-nadstresnice-zeleznicke-stanice-novi-sad/
---

„Са жаљењем морамо да саопштимо да је данас, 17 дана након трагичног догађаја на Железничкој станици, преминула још једна жртва несреће која се догодила у Новом Саду. Радило се о девојци која је најтеже повређена. Упркос свим борбама лекара УКЦ Војводине дошло је до смртног исхода“, рекла је проф. др Весна Туркулов.

Изразила је саучешће породици преминуле девојке и навела да се наставља борба за животе преосталих преживелих.

„И даље се ради о животно угроженим пацијентима, али борба и даље траје“, поручила је професорка Туркулов.

У урушавању надстрешнице на железничкој станици у Новом Саду 1. новембра страдало је 14 људи.

Због надстрешнице која се обрушила у Новом Саду, премијер Милош Вучевић најавио је да се до краја недеље очекују вести о новим оставкама и позвао надлежно тужилаштво да саопшти докле се стигло у истрази.

Министар грађевинарства, саобраћаја и инфраструктуре Горан Весић 5. новембра поднео је оставку.

Истрага о несрећи на железничкој станици у Новом Саду је у току. Тужилаштво у Новом Саду до сада је саслушало 71 особу.
