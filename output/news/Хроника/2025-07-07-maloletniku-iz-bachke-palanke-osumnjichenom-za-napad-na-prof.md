---
title: "Малолетнику из Бачке Паланке осумњиченом за напад на професора Зорића стиже пресуда"
date: 2025-07-07
category: Хроника
url: https://backapalankavesti.com/hronika/maloletniku-iz-backe-palanke-osumnjicenom-za-napad-na-profesora-zorica-stize-presuda/
---

Малолетник је, на почетку суђења, 06. августа, изнео своју одбрану, а према нашим сазнањима, он је негирао кривично дело које му се ставља на терет, али није спорио да је ударио професора јер га је он вређао и први га ударио. Осим шеснаестогодишњака, испитани су оштећени Слободан З., други сведоци и вештаци, а шта су они испричали остаће непознато, јер је суђење затворено за јавност.

Бранилац малолетника из Бачке Паланке, адвокат Лука Лабус, поднео је кривичну пријаву против наставника због основане сумње да је извршио кривично дело злостављање и мучење у стицају са кривичним делом насилничко понашање.

Он је за наш лист изјавио да је, према доказима којима одбрана располаже, наставник први пришао малолетнику, упутио више псовки и увреда и физички га напао тако што га је, у намери да га физички избаци из учионице, најпре подигао из клупе, заврнуо руку и приликом изласка из учионице задао неколико удараца од назад, у пределу главе, на шта је малолетник узвратио.

Подсетимо, до немилог догађаја је дошло 08. маја у поподневној смени у школи коју је раније похађао шеснаестогодишњак. Како су након инцидента рекли у Техничкој школи „9. мај“, њихов бивши ђак је, заједно са ученицима из одељења, ушао на први час код наставника практичне наставе Слободана З. и почео да га провоцира, а наставник га је замолио да напусти учионицу, јер није више ученик те школе. По изласку из учионице, малолетник је физички напао професора и нанео му тешке повреде главе. Одмах је реаговао школски полицајац, а ученици који су волонтери Црвеног крста указали су наставнику прву помоћ. О догађају је одмах обавештен МУП и Хитна медицинска служба Бачке Паланке, која је повређеног наставника превезла у Ургентни центар Клиничког центра Војводине.

Средњошколац је ухапшен дан касније и од тада се налази у притвору.
