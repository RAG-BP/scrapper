---
title: "Мајка повређених девојчица подлегла повредама након несреће код Бачког Петровца"
date: 2025-07-10
category: Хроника
url: https://backapalankavesti.com/hronika/majka-povredjenih-devojcica-podlegla-povredama-nakon-nesrece-kod-backog-petrovca/
---

Мајка повређених девојчица Ј.С. (38), нажалост, преминула је услед задобијених повреда које је задобила у тешкој саобраћајној несрећи на путу за Бачки Петровац.

„У Ургентни центар Универзитетског клиничког центра Војводине су довежена колима ХМП након повреда задобијених у саобраћајној незгоди два пацијента. Пацијент Ј. Ж. (36), примљен је са тешким телесним политрауматским повредама, након комплетне дијагностике и лекарске помоћи задржан је на болничком лечењу. Пацијент Ј. С. (38) примљена је са тешким телесним повредама, али је упркос напорима лекара преминула у Ургентном центру Универзитетског клиничког центра Војводина“, речено је из УКЦВ.

Подсећања ради, у смрсканом аутомобилу, поред жене која је страдала, био је и њен супруг који је задобио тешке телесне повреде, али и троје деце, од тога две девојчице превезене су у Дечију болницу са тешким повредама, а једна је задобила лакше.

„Три девојчице узраста од 10, 9 и 7 година одмах након несреће превезене су у Дечију болницу, с тим да су две девојчице задобиле тешке телесне повреде, а једна од њих прошла је са лакшим повредама, међутим, задржана је у болници ради детаљнијих прегледа“, преноси Курир.
