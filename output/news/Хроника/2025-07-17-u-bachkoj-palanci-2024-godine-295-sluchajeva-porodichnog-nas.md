---
title: "У Бачкој Паланци 2024. године 295 случајева породичног насиља, у највећем броју жене"
date: 2025-07-17
category: Хроника
url: https://backapalankavesti.com/hronika/u-backoj-palanci-295-slucajeva-porodicnog-nasilja-2024-godina/
---

Извештај о раду Центра за социјални рад општине Бачка Паланка за 2024. годину усвојен је на седници Општинског већа одржаној у петак, 14. марта 2025. године.

Како се наводи у Извештају током 2024. године евидентирано је 295 случајева породичног насиља, при чему су жртве у највећем броју случајева биле жене. Четрдесет двоје деце евидентирано је као директне жртве породичног насиља, што додатно наглашава озбиљност и дугорочне психосоцијалне последице по најмлађе.

У свим пријављеним случајевима, Центар за социјални рад Бачка Паланка је извршио процену ризика, обавестио надлежну Полицијску станицу и Основно јавно тужилаштво у Бачкој Паланци, као и спровео мере подршке жртвама које су укључивале саветодавни рад, израду индивидуалних планова заштите, упућивање у друге установе и материјалну помоћ. Починиоци насиља били су у највећем броју случајева брачни или ванбрачни партнери, бивши партнери или родитељи.

Интерни тим за заштиту од насиља у породици активно је сарађивао са другим институцијама, учествовао у координационим састанцима и сачинио 24 индивидуална плана заштите жртава.

Центар је такође пријавио и седам случајева вршњачког насиља у школама – четири у основним и три у средњим школама, што представља важан индикатор раста осетљивости јавности и институција на ову врсту насиља.

Посебно је истакнут и податак да је у 2024. години смањен број малолетничких деликвената, али је истовремено повећан број пријава насиља и захтева за једнократну новчану помоћ. Када је реч о малолетницима с проблемима у понашању, укупно је евидентирано 72 детета, од којих је 37 било кривично одговорно, док је 28 малолетника процесуирано у прекршајном поступку. Изречене су мере као што су васпитни налози, посебне обавезе, хуманитарни рад, појачан надзор или упућивање у васпитно-поправне установе.

У систему хранитељства, у 2024. години је на смештају било 43 деце, од чега 39 у несродничким, а 4 у сродничким хранитељским породицама. Центар располаже подацима о 16 активних хранитељских породица на територији општине. Категорија младих корисника, којих је укупно било 752, најчешће је користила услуге Породичног саветовалишта и била укључена у поступке органа старатељства у вези са разводима и вршењем родитељског права.

Иако су институције све гласније у промоцији нулте толеранције према насиљу, бројке показују да се у пракси и даље суочавамо са озбиљним и системским изазовима. Жртве често остају саме у борби за безбедност, а институционалне реакције и даље нису увек довољно брзе, свеобухватне и координисане.

Према подацима Министарства унутрашњих послова, у протеклих пет година било је између 27.000 и 29.000 случајева насиља у породици и других родно заснованих облика насиља.

Овогодишњи Дан сећања на жене жртве насиља, 18. мај, Србија је дочекала са неславном статистиком – од почетка године чак осам жена убијено је од стране партнера, оца или сина. Статистика Министарства унутрашњих послова сведочи да се у протеклих пет година број догађаја насиља у породици и других родно заснованих облика насиља креће између 27.000 и 29.000. Подаци Центра за подршку женама говоре да је од 2010. године у породично-партнерском односу убијено више од 330 жена, а њихова анализа сведочи да се свака трећа жена раније обраћала институцијама система за помоћ. Бројке такође сведоче да осам од десет жена страда од руке мушких чланова породице, као и да највећи број њих бива убијено у породичном дому – тамо где би требало да буду најсигурније и најзаштићеније.

Подсећања ради, Национални дан сећања на жене жртве насиља проглашен је одлуком Владе Србије 2017. године, у знак сећања на 18. мај 2015. године, када је у породичном насиљу за три дана у нашој земљи убијено седам жена. Овај дан нас сваке године подсећа на тешке последице насиља према женама и на одговорност свих друштвених актера, укључујући и медије, да граде културу нулте толеранције на насиље. Поводом овогодишњег Дана сећања на жене жртве насиља.
