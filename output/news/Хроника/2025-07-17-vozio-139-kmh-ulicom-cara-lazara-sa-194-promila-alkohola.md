---
title: "Возио 139 km/h улицом Цара Лазара са 1,94 промила алкохола"
date: 2025-07-17
category: Хроника
url: https://backapalankavesti.com/hronika/vozio-139-km-h-ulicom-cara-lazara-sa-194-promila-alkohola/
---

Саобраћајна полиција у Бачкој Паланци је 6. октобра зауставила возача који је возио чак 139 км/h у улици Цара Лазара у Бачкој Паланци, где је ограничење брзине 60 км/h, а додатно је утврђено да је управљао возилом са 1,94 промила алкохола у крви, што представља стање тешке алкохолисаности.

Осим овог случаја, у протеклих недељу дана на подручју Бачке Паланке догодиле су се четири саобраћајне незгоде, а санкционисано је више од 30 прекршаја, укључујући некоришћење сигурносног појаса и употребу телефона током вожње.

Полицијска станица Бачка Паланка обезбедила је несметан пролазак међународне бициклистичке трке кроз Бачку Паланку, без забележених инцидената.

С обзиром на долазак јесењих дана са краћом обданицом, апелује се на све возаче и пешаке у Бачкој Паланци да буду посебно опрезни, нарочито у близини пешачких прелаза.

Управа саобраћајне полиције саветује пешаке да користе ретрорефлектујуће материјале како би били уочљивији, те да прелазе улицу тек када су сигурни да их је возач приметио и почео да успорава. Такође, возачима се скреће пажња да буду обазриви и да смање брзину, посебно у насељеним местима где је већа концентрација пешака.

Циљ ових мера и појачаних контрола је да се безбедност у саобраћају подигне на виши ниво и да се смањи број саобраћајних незгода.
