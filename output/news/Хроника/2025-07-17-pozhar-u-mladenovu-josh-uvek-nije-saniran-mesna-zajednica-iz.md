---
title: "Пожар у Младенову још увек није саниран, Месна заједница издала саопштење"
date: 2025-07-17
category: Хроника
url: https://backapalankavesti.com/opstina/mladenovo/pozar-mladenovo-gasenje-pozara/
---

Месна заједница Младеново објавила је саопштење у којем се захваљује свим учесницима у гашењу пожара који је захватио подручје ове општине.

Подсетимо, ово је седми дан како горе њиве у Младенову. Према речима Слободана Манојловића за БАП ВЕСТИ, председника Месне заједнице Младеново, ватра је захватила потез Мостонга, мочварно подручје које се простире на 300 метара и које се годинама не обрађује. „Ради се о приватним парцелама са наслагама суве траве, које је тешко угасити због терена.“ навео је он.

Како наводе, посебно се захваљују Ватрогасној бригади из Бачке Паланке и Земљорадничкој задрузи Ловренац, која је несебично притекла у помоћ приликом гашења пожара, као и Добровољним ватрогасним друштвима из целе општине, као и појединцима из села, који су се добровољно придружили и провели цео дан на терену у борби против ватрене стихије.

Седам дана агоније – Гашење пожара у Младенову још увек траје

Међутим, како кажу, проблем је изузетно комплексан и пожар неће бити у потпуности угашен, јер се ватра шири слојем земље до метар испод површине. Земљорадничка задруга Ловренац планира да постави пумпе које ће током ноћи натапати подручје, док ће Добровољна ватрогасна друштва сутра наставити са гашењем све док се проблем не реши.

Гориво за гашење обезбеђено је делом из Комуналпројекта, а делом из ОЗЗ Ловренац, навели су. Месна заједница Младеново још једном се захваљује свима на помоћи и истиче да ће акција бити настављена сутра.
