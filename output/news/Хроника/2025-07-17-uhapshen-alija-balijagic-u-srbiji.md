---
title: "Ухапшен Алија Балијагић у Србији"
date: 2025-07-17
category: Хроника
url: https://backapalankavesti.com/hronika/uhapsen-alija-balijagic-u-srbiji/
---

Подсетимо, Балијагић је осумњичен за убиство сестре и брата, Миланке (69) и Јована Маџгаља (60), из бјелопољског села Соколац. Он их је у породичној кући убио 25. октобра и од тада су за њим трагале најпре црногорска, па и српска полиција након што се дошло до података да је прешао границу и да је виђен у селима око Пријепоља и Прибоја.

“Јутрос око 3:05 сати, у селу Прибојска Голеша, припадници САЈ-а, уз садејство свих других полицијских снага, ухапсили су Алију Балијагића.

Затечен је у једној кући за коју смо имали информације да повремено ту долази. Ухваћен је на спавању, није пружао отпор.

Имао је две пушке, једну ловачку пушку, бокерицу и другу – ловачки карабин, прерађен од војне пушке паповке.

Хапшење је обављено на веома неприступачном терену по снегу од 40 цм. Лице се доводи у ПУ Пријепоље”, изјавио је Дачић рано јутрос, стоји у саопштењу МУП-а.

Из ловачке пушке, највероватније петометке, Балијагић је тог 25. октобра пуцао у људе који су га неколико сати пре тога нахранили и почастили ракијом.

Након што је пуцао у леђа Јовану Маџгаљу, његова сестра успела је да позове полицију и пријави злочин. “Тада се веза прекинула. Убио је и њу”, рекао је подгоричким Вијестима брат убијених Велибор Маџгаљ.

Реч је о човеку који је осуђиван за разбојништво, пљачке, силовање, а 2003. године такође је за њим била потера.

Потрагу за бегунцем полицији две државе отежавала је чињеница да се кретао по неприступачним пределима.

Према црногорском закону, прети му казна од најмање 10 година затвора.

“За кривично дело тешко убиство које је 25. октобра починио Алија Балијагић (65), прописана је казна затвора у трајању најмање од 10 година или казна дуготрајног затвора, а помагање учиниоцу ће се казнити као да је сам учинио кривично дело, а може се и блаже казнити”, наведено је раније у одговору “Вијестима” из Вишег државног тужилаштва Црне Горе.
