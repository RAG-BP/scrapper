---
title: "Пет дана после нестанка Предрага Малеша – породица је огорчена, и даље није пронађен"
date: 2025-07-10
category: Хроника
url: https://backapalankavesti.com/hronika/pet-dana-posle-nestanka-predraga-malesa/
---

Породица Предрага Малеша из Карађорђева, који је нестао након одласка на митинг у Београду 13. априла, упутила је нови апел јавности. Иако се претходних дана није знало ништа о његовој судбини, у овом тренутку се породица налази на корак до могућег трага.

Предраг се, према њиховим речима, јавио у уторак, 16. априла, комшиници на фиксни телефон, што је за сада једини контакт који је остварен од дана нестанка. Како породица наводи, Предраг је у тренутку нестанка био без личних докумената и мобилног телефона, а неретко зна да буде дезоријентисан. Управо зато је позвао особу чији број телефона једино зна напамет. И поред тог контакта, његова тачна локација још увек није позната, а потрага се наставља.

Малеш је последњи пут виђен у Београду, у ноћи између суботе и недеље, око поноћи. Његова породица је дубоко забринута, али и огорчена околностима под којима је нестао.

– Прошло је пет дана, а њега и даље нема. Јако смо љути што су повели човека без личне карте и мобилног на скуп у Београд. Посебно смо разочарани што организатор путовања Н.С. из Карађорђева није обавестио ни породицу, ни полицију, када је уочено да се Предраг није вратио са осталима, рекли су чланови породице за БАП ВЕСТИ.

Како наводе чланови породице, Малеш је путовао аутобусом у организацији приватне фирме из Бачке Паланке „Дунав-Тиса-Дунав“, која је, према њиховим речима, организовала одлазак грађана на митинг подршке председнику Александру Вучићу.

Напомињемо да ови наводи долазе од породице несталог и у овом тренутку нема званичне потврде од стране поменуте фирме нити организатора догађаја.

Породица апелује на све који имају било какву информацију о његовој локацији или кретању да се јаве на бројеве телефона: 066/946-7576, 066/501-8502. Информације се могу доставити и најближој полицијској станици.

Пронађен Предраг Малеш из Карађорђева
