---
title: "Држављанину БиХ који се терети за саобраћајку код Бачког Петровца продужен притвор"
date: 2025-07-10
category: Хроника
url: https://backapalankavesti.com/hronika/drzavljaninu-bih-koji-se-tereti-za-saobracajku-kod-backog-petrovca-produzen-pritvor/
---

Он се терети да је починио тешко дело против безбедности јавног саобраћаја у вези са угрожавањем јавног саобраћаја, за које је прописана казна од две до 12 година затвора.

До судара је дошло 6. октобра прошле године, око поднева, на улазу у Бачки Петровац из правца Руменке и Новог Сада, када је, како се сумња, држављанин БиХ возећи мерцедес са 1,48 промила алкохола у организму, изгубио контролу над возилом, прешао у супротну траку и ударио у аутомобил фијат, у којем се налазила породица из Новог Сада. Од силине ударца ауто са петочланом породицом је завршио на огради моста. На лице места одмах су изашли екипа Хитне помоћи из Бачког Петровца и Новог Сада, полиција и ватрогасци, који су морали да секу возило како би дошли до повређених.

Против Т. П. је новосадско Више јавно тужилаштво подигло оптужницу, која је, према нашим сазнањима, и даље на испитивању у новосадском Вишем суду.

Нажалост, С. Ј., која се налазила за воланом фијата, упркос напорима лекара Ургентног центра УКЦ Војводине, преминула је, а њен супруг Ж. Ј. (37) и две малолетне ћерке задобили су тешке телесне повреде, док је трећа девојчица лакше повређена.

У мерцедесу који се сударио са фијатом налазили су се Т. П. и мушкарац из Сомбора и њих двојица најпре нису хтели да кажу ко је био за воланом, али је утврђено да је возио Т. П., који је код себе имао хрватска документа, возачку дозволу и личну карту на име И. П., док се на месту сувозача налазио Сомборац.

Због сумње у стварни идентитет лица, тражене су информације од партнерских полиција и упоређивањем отисака прстију утврђено је, на основу обавештења Интерпола Сарајево, да се ради о Т. П. , држављанину БиХ за којим је расписана међународна потерница Босне и Херцеговине и Аустрије, а да су му хрватски документи фалсификовани.
