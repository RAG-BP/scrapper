---
title: "Ухапшен Бачкопаланчанин због прања новца, други у бекству"
date: 2025-07-10
category: Хроника
url: https://backapalankavesti.com/hronika/uhapsen-backopalancanin-zbog-pranja-novca-drugi-u-bekstvu/
---

„У оквиру континуираних активности на плану сузбијања кривичних дела са коруптивним елементима која су у надлежности Вишег јавног тужилаштва у Новом Саду, јавност се обавештава да је данас, у сарадњи Посебног одељења за сузбијање корпције Вишег јавног тужилаштва у Новом Саду, Безбедносно-информативне агенције, Управе криминалистичке полиције Одељења за борбу против корупције Одсека у Новом Саду и Пореске полиције, ухапшен Р.Ј. због постојања основа сумње да је извршио кривично дело прање новца.

У току до сада предузетих радњи у оквиру предистражног поступка, утврђено је да постоје основи сумње да је Р.Ј., по претходном договору са још једним лицем које се тренутно налази у бекству и за којим се трага, у периоду од 2022. до половине 2024. године, у намери да прикрије и лажно прикаже незаконито порекло новца за које је био свестан и знао да потиче из криминалне делатности, лицу В.М. које је фактички управљало пословањем више привредних субјеката, извршио више готовинских исплата у укупном износу од 450.000,00 евра, након чега је сходно договору између напред поменутих лица, од стране В.М. извршен пренос власништва над пољопривредним земљиштем осумњиченом Р.Ј. и предате у власништво пољопривредне машине.

На основу одобрења Посебног одељења за сузбијање корупције Вишег јавног тужилаштва у Новом Саду, осумњиченом је одређено задржавања до 48 часова, у ком року ће у складу са законом бити приведен и саслушан у Посебном одељењу за сузбијање корупције Вишег јавног тужилаштва у Новом Саду, док ће јавност о даљим процесним одлукама бити благовремено обавештена“, саопштено је из МУП.
