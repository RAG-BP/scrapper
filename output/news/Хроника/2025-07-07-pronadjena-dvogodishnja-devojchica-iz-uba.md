---
title: "Пронађена двогодишња девојчица из Уба"
date: 2025-07-07
category: Хроника
url: https://backapalankavesti.com/hronika/pronadjena-dvogodisnja-devojcica-iz-uba/
---

Потпредседник Владе и министар унутрашњих послова Ивица Дачић, потврдио је да је мала Дуња, која је нестала јуче у Убу пронађена, свесна и комуникативна и да је превезена у болницу ради прегледа.

„Мала Дуња, која је нестала јуче у Убу, пронађена је свесна и комуникативна и превезена је у болницу ради прегледа. Девојчица је пронађена на удаљености од око два до три километра од куће. Полицијске екипе су и даље на терену и вршиће увиђај на месту проналаска детета. Ово је свакако срећан епилог потраге. Све околности ће се утврдити, али је најважније да је Дуња жива и да ће се вратити својој породици“, изјавио је Дачић.

Подсетимо, девојчица је нестала у понедељак послеподне у Убу док се играла са браћом и сестрама испред породичне куће.

Синоћ је трећи пут акривиран систем Пронађи ме.

У потрагу која је трајала целу ноћ учествовале су појачане снаге полиције и Горске службе спашавања (ГСС), као и мештани.

Били су укључени и пси трагачи као и дронови са термовизијским камерама.

За потрагу је био значајан снимак са сигурносних камера на којем се види њен нестанак.

На снимку се види како се девојчица удаљава иза куће, где је била са браћом и сестрама који су је чували.
