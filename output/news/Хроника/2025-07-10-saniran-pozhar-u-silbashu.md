---
title: "Саниран пожар у Силбашу"
date: 2025-07-10
category: Хроника
url: https://backapalankavesti.com/hronika/saniran-pozar-u-silbasu/
---

Брзом интервенцијом ватрогасаца ДВД Силбаш са 9 добровољних ватрогасаца и 2 возила, ДВД Деспотово са 3 добровољна ватрогасца и 1 возилом као и ПВСЈ Бачка Паланка са 2 ватрогасца и 1 возилом пожар је угашен и избегнута је штета великих размера.

ДВД Силбаш је овим поводом на својој ФБ страници издао апел свим грађанима у којем апелују на одговорно понашање. Апел вам преносимо у целости.

„Апел свим грађанима!
Пред нама су дани изузетно високих температура, без падавина и са ветровитим временом. Вегетација је сува, лако запаљива и представља идеалан услов за брзо ширење пожара. Строго апелујемо на све грађане да је забрањено паљење било какве ватре на отвореном простору – било да се ради о двориштима, њивама, ливадама, атарима или шумским пределима!

Само једним неопрезним потезом може се изазвати велики пожар са несагледивим последицама по животе људи, имовину и природу.
Ваша одговорност – наша безбедност.
Уколико приметите дим или ватру, одмах обавестите надлежну службу!“
