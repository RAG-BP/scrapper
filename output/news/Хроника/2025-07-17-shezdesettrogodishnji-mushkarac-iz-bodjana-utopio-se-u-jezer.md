---
title: "Шездесеттрогодишњи мушкарац из Бођана утопио се у језеру Провала"
date: 2025-07-17
category: Хроника
url: https://backapalankavesti.com/hronika/sezdesettrogodisnji-muskarac-iz-bodjana-utopio-se-u-jezeru-provala/
---

Према речима очевидаца, до трагедије је дошло нешто после 18 часова када су купачи који су се ту затекли приметили несрећног човека и извукли га из воде и одмах позвали Хитну помоћ. Урпкос брзој интервенцији здравствених радника, он је, на жалостпреминуо, сазнаје Дневник.

Како су навели присутни купачи, верује се да му је позлило и да је пао у воду.

Само пар дана раније, из језера Тиквара, извучено је тело мушкарца који је боравио на том купалишту у Бачкој Паланци, а у недељу, такође у језеру Провала, утопио се мушкарац стар 41 годину из Вајске.

Такође, у последњих неколико недеља забележен је повећан број несрећа са трагичним исходима на купалиштима у Србији.

Из Министарства унутрашњих послова се сваке године, на почетку купалишне сезоне, апелује да се током летњих месеци придржавају мера безбедности приликом боравка на рекама, језерима и другим отвореним водама, посебно када се ради о необезбеђеним и нерегистрованим купалиштима. Грађанима се указује да користе искључиво уређена купалишта, а то су купалишта са спасилачком службом и обележеним зонама за купање. Упозоравају се да је коришћење дивљих купалишта забрањено и опасно због муљевитог дна, непрозирне воде, водених струја, потопљених објеката и других опасности које могу бити кобне по купаче

Такође, из МУП-а истичу да грађани треба да поштују све истакнуте ознаке и упозорења на купалиштима, да у воду не улазе под дејством алкохола или психоактивних супстанци, а родитељи да не остављају децу без надзора поред воде, без обзира на њихово пливачко искуство.
