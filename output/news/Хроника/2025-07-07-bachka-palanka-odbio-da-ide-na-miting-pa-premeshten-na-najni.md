---
title: "Бачка Паланка – Одбио да иде на митинг, па премештен на најнижу позицију"
date: 2025-07-07
category: Хроника
url: https://backapalankavesti.com/hronika/odbio-da-ide-na-miting-dobio-premestaj-backa-palanka/
---

БАЧКА ПАЛАНКА – Милан Козомора, дугогодишњи радник Јавног комуналног предузећа „Комуналпројект“ у Бачкој Паланци, покренуо је судски спор против свог послодавца након што му је, како тврди, након одбијања да присуствује политичком митингу у Београду, уручен анекс уговора којим је премештен на ниже радно место.

Козомора је више од 30 година обављао посао погонског техничара–водоинсталатера, да би му 15. априла 2025. године био понуђен анекс уговора за радно место помоћног грађевинског радника. Како наводи, на митинг није могао да оде из породичних разлога, јер му је мајка тешко болесна, захтева сталну негу и терапију на свака четири сата, те је морао да остане доступан породици. Додаје да је и отац двоје студената и истиче да не жели да ради против својих уверења и породичних обавеза само да би сачувао радно место.

Према његовим речима, два дана након митинга уручен му је анекс уговора којим је распоређен на физичкe и најпростије послове у оквиру предузећа. Козомора каже да свој посао обавља савесно и одговорно више од три деценије, те сматра да нема основа за овакву промену радног места, као ни за било какав вид политичког условљавања.

У тужби коју је поднео, он захтева поништај анекса уговора као незаконитог и повратак на претходно радно место или на друго одговарајуће место у складу са својом стручном спремом и квалификацијама. Такође истиче да је ново радно место, на које је премештен предвиђено за раднике са основном школом, што је у потпуности несразмерно његовој квалификацији и досадашњем искуству.

Како тврди, анекс је уследио након што је јасно ставио до знања да не може присуствовати митингу, а како наводи, притом му је од стране извршне директорке ЈКП „Комуналпројект“, Јелене Којић, речено да ће због тога сносити последице.

Овај случај отворио је тему о границама послодавчевих овлашћења у јавном сектору, али и о заштити достојанства и права запослених. Исход поступка могао би да представља важан преседан у разумевању односа запослених и јавних установа када је реч о поштовању радноправних прописа и евентуалном политичком притиску.
