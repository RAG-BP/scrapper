---
title: "Дачић: Погинуло 13 људи у Новом Саду у паду надстрешнице, међу њима и дете"
date: 2025-07-07
category: Хроника
url: https://backapalankavesti.com/hronika/dacic-poginulo-13-ljudi-u-novom-sadu-u-padu-nadstresnice-medju-njima-i-dete/
---

Министар унутрашњих послова Ивица Дачић рекао је да је у обрушавању надстрешнице на згради железничке станице у Новом Саду погинуло 13 особа. Дачић је изјавио да је извучено и 13. тело у несрећи која се десила у Новом Саду и додао да не очекују да ће бити пронађено још жртава.

„Када смо имали осам жртава, знали смо да испод рушевина има још пет особа за које нисмо могли да установимо да ли су живи или мртви“, рекао је Дачић. Они, како каже, нису давали знаке живота, а тежина повреда није дозвољавала да се икоме укаже помоћ.

„Смрт је наступила на лицу места“, додао је министар и одао признање свима који су учествовали у акцији спасавања и у току је идентификација жртава.

„Тешки су призори. Треба да се подигну све ове бетонске конструкције“, рекао је он.

Дачић је испрва саопштио да је осам људи погинуло, а како се потрага настављала, саопштио је да погинуло 11 особа и да се боји да то није коначан број погинулих у овој несрећи. Дачић је рекао да је у току идентификација погинулих, а да је међу њима и дете од шест година.

Три особе су спасене и у болници су, рекао је Дачић. Он је рекао да су две особе биле живе затрпане испод рушевина. Те две особе после неколико сати акције спасавања извучене су живе из рушевина и пребачене су у болницу.

Дачић је раније рекао и да је двоје људи у болници и да су у тешком стању, од којих су једној особи ампутиране ноге..

„Видећемо шта ће се још пронаћи испод рушевина“

„Видећемо шта ће се још пронаћи испод рушевина“, рекао је Дачић, који у обраћању са лица места није навео укупан број повређених.

Дачић је нагласио да је у току изузетно тешка акција спасавања, која ће сигурно потрајати још неколико сати.

Према његовим речима, око 80 спасилаца учествује у спасавању уз помоћ тешке механизације и градских комуналних и јавних предузећа.

Председник Владе Србије Милош Вучевић изјавио је да је због несреће која се догодила на Железничкој станици у Новом Саду данас један од најтежих дана у послератној историји тог града и трагедија за целу Србију, као и да ће инсистирати да се пронађу одговорни за урушавање надстрешнице на улазу у станицу.

„Ово је велика, ужасна трагедија и за Нови Сад и за целу Србију. У име Владе Србије, у своје лично име и у име свих грађана желим да изразим саучешће породицама страдалих“, рекао је Вучевић на Железничкој станици у Новом Саду.

Он је захвалио спасиоцима, полицајцима, лекарима, техничарима и медицинским сестрама који се боре да спасу људе који су у рушевинама и истакао да они воде надљудску битку.

„Инсистираћемо да се пронађу одговорни“

Навео је да ће се, без обзира на то што се ради о надстрешници која је изграђена пре 60 година, инсистирати да се пронађу одговорни за несрећу и они који су, како је нагласио, морали да воде рачуна о стању објекта.

„Ово је црни петак за целу Србију и Нови Сад“, рекао је Вучевић.
