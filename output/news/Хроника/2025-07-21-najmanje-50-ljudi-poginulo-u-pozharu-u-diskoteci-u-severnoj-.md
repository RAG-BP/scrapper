---
title: "Најмање 50 људи погинуло у пожару у дискотеци у Северној Македонији"
date: 2025-07-21
category: Хроника
url: https://backapalankavesti.com/hronika/najmanje-50-ljudi-poginulo-u-pozaru-u-diskoteci-u-severnoj-makedoniji/
---

У ноћном клубу у Кочанима око 1.500 људи је присуствовало концерту када је избио пожар, у којем је око 100 људи повређено, пренели су македонски медији, позивајући се на медицинске и полицијске изворе.

У градској болници „Свети Наум Охридски“ у Скопљу хоспитализовано је 27 особа са тешким опекотинама, 24 је у Клиничком центру, а 18 у болници „Осми септембар“ од којих је двоје у критичном стању.

Део повређених – 30-ак њих – збринут је и у кочанској болници, испред које се налази велики број рођака повређених и страдалих. Око 60 повређених упућено је у болницу у Штипу.

Општинска организација Црвеног крста ради на утврђивању идентитета погинулих особа. Како је око 4.30 сати јавио локални радио Кочани, пожар је избио током концерта групе ДНК, пренео је портал Либертас.

У гашењу пожара су учествовала ватрогасна возила из свих градова у околини.

Према писању македонских медија, претпоставља се да је до пожара дошло током перформанса светлосних ефеката у дискотеци за време концерта групе ДНК.

Ухапшени организатори концерта у дискотеци у Кочанима

Ухапшени су организатори концерта у дискотеци у Кочанима где је ноћас у пожару погинуло најмање 50 људи, а повређено више од 100, објавили су медији у Северној Македонији.

Министарство унутрашњих послова (МУП) активно ради на утврђивању узрока трагедије, док је у току испитивање сведока и одговорних лица, а надлежне службе раде на утврђивању узрока несреће, наводи се у саопштењу МУП-а.

На терену су све надлежне службе, укључујући и јавног тужиоца из Основног јавног тужилаштва у Кочанима, број жртава и повређених се утврђује, а увиђај је у у току.

Јавни тужилац Републике Северне Македоније, као и основни јавни тужиоци ЈП Скопље и Републичког јавног тужилаштва Републике Северне Македоније, на путу су ка Кочанима.

Тужилаштво у Кочанима биће стављено на располагање свим тужилачким капацитетима за хитно поступање, поручују из Тужилаштва. У болницу у Кочанима превезено је 30 повређених, а око 60 људи је транспортовано у штипску болницу, објавио је курир.мк.

Поред министра Панча Тошковског, на лице места већ су стигли Стојанче Ангелов, директор Централне војне комисије, и Александар Јанев, директор Бироа јавне безбедности. Најављен је и долазак премијера Христијана Мицкоског.

Агенција за аудио и аудио-визуелне услуге Северене Македоније (АВМУ) позвала је на опрез приликом извештавања о трагедији у Кочанима.

АВМУ наглашава да је реч о трагедији великих размера у којој има људских жртава и да је потребно поштовати достојанство жртава и не наносити додатни бол њиховим породицама.

„Из ових разлога, информације које ће бити објављене морају бити тачне и проверене, а уколико се не могу потврдити или су претпоставке, то треба јасно навести“, напомињу у АВМУ.

Неколико чланова ДНК групе у болници, један на кућном лечењу

Неколико чланова R&B „ДНК“, бенда и пратећи вокали који су синоћ наступили у дискотеци „Пулс“ у Кочанима, где је избио пожар и погинуло најмање 50 људи, су у болници, неки на кућном лечењу, саопштила је за портал sakamdakazham.mk породица једног од музичара и екипа групе.

Један од чланова групе „ДНК“ је на кућном лечењу у Скопљу и он је после пожара пребачен је у болницу у Кочанима, где је добио ињекцију кортикостероида, а потом су га пријатељи аутомобилом одвезли кући у Скопље, пренео је portal kurir.mk.

Породица музичара је рекла да не зна у каквом су стању остали чланови бенда, док њихови менаџери кажу да још чекају званичне информације о здравственом стању музичара.

Пожар је избио око 03 сата ујутру, незванично због употребе пиротехнике на концерту којем је присуствовало око 1.500 људи, а том приликом страдало је више од 50 особа.

У паници пред ватреном стихијом публика је, како преноси портал, у стампеду нагрнула на излазе.

Према снимцима са концерта који су подељени на друштвеним мрежама, док група пева, уз пратњу пиротеничких средстава – бацача пламена – почиње да гори конструкција на плафону, људи покушавају да је угасе противпожарним апаратима, при чему се чује повик преко микрофона: „Сви напоље!“.

Дискотека „Пулс“ у Кочанима пре три и по месеца прославила је 12 година постојања, а клуб је до сада угостио неколико македонских певача и ди-џејева и госте из региона, подећа портал.
