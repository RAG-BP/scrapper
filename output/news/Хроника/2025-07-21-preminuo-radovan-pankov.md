---
title: "Преминуо Радован Панков"
date: 2025-07-21
category: Хроника
url: https://backapalankavesti.com/hronika/preminuo-radovan-pankov/
---

После дугогодишње болести у Новом Саду, ноћас сат иза поноћи, у 78. години преминуо је Радован Панков, некадашњи истакнути политичар и функционер Социјалистичке партије Србије, потпредседник Народне скупштине Србије и министар у Влади Србије.

Рођен је 1946. године у Товаришеву, код Бачке Паланке. Завршио је Вишу педагошку школу, смер математика, и дуго година предавао у школи. Потом се бавио политиком, а као члан Савеза комуниста и 1986. године изабран је за председника СО Бачка Паланка.

Заједно са Михаљем Кертесом, секретаром Президијума Општинског комитета СК Бачка Паланка, после Осме ​​седнице ЦК Србије, 1987. године, подржао је политичку струју председника ЦК Слободана Милошевића, због чега је дошао у сукоб са руководством Покрајинског комитета Савеза комуниста Војводине. Кертес и Панков су били покретачи и организатори антибирократске „јогурт“ револуције 5. и 6. октобра 1988. у Новом Саду када је смењено руководство САП Војводине.

После смене покрајинског руководства, које је означено као аутономаштво, заједно са Кертесом, Недељком Шиповцем, Радоманом Божовићем, Југославом Костићем, др Јовом Радићем и другима, Панков је ушао у најужи круг новог покрајинског државно-партијског руководства.

Биран је за члана Покрајинског комитета СК Војводине и члана ЦК СК Југославије. За председника Покрајинске конференције Социјалистичког савеза радног народа Војводине изабран је 14. децембра 1989. године. После формирања Социјалистичке партије Србије (СПС), постао је ГО и Извршног одбора, а затим и потпредседник ПК СПС за Војводину. Биран је у више наврата и за посланика у републичком и савезном парламенту.

Повукао се из политичког живота после политичких промена у октобру 2000. године. Шест година доцније задесила га је страшна породична трагедија када су у саобраћајној несрећи погинула двојица његових синова Милош (35) и Љубиша (33). Од тог страшног ударца судбине, Радован и цела породица Панков никада се нису опоравили.

Сахрана Радована Панкова биће у суботу у родном Товаришеву.
