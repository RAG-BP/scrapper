---
title: "Седам дана агоније – Гашење пожара у Младенову још увек траје"
date: 2025-07-07
category: Хроника
url: https://backapalankavesti.com/hronika/gasenje-pozara-u-mladenovu/
---

Према речима Слободана Манојловића, председника Месне заједнице Младеново, ватра је захватила потез Мостонга, мочварно подручје које се простире на 300 метара и које се годинама не обрађује. „Ради се о приватним парцелама са наслагама суве траве, које је тешко угасити због терена.“ навео је он.

Месна заједница је данас у саопштењу објавила да су све расположиве снаге ангажоване како би се пожар угасио. Међутим, како наводе, због мочварног подручја, камиони ватрогасаца су присиљени да гасе ватру са удаљености, јер је једно возило већ потонуло у блато. Ватрогасци су у три наврата покушавали да угасе пожар, али се он поново активирао због недовољног заливања у наредним данима. Ситуација је и даље критична и мештани апелују на хитно деловање како би се спречило ширење пожара.

Како сазнајемо, данас је покренута велика акција гашења пожара након што досадашње мере нису дале жељене резултате. На терену су ангажовани чланови Месне заједнице, припадници Ватрогасног друштва ДВД Деспотово, Силбаш, Штаб за ванредне ситуације Општине Бачка Паланка и ватрогасна бригада Бачке Паланке.

У помоћ су притекла и ватрогасна друштва из околних села, као и земљорадничка задруга Ловренац. Због неприступачности терена, пожар се гаси постепеним натапањем водом, с обзиром на то да не постоји могућност приласка за затрпавање земљом.
