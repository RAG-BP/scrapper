---
title: "Обијене и оштећене дрвене кућице у центру Бачке Паланке"
date: 2025-07-21
category: Хроника
url: https://backapalankavesti.com/hronika/obijene-drvene-kucice-u-centru-backe-palanke/
---

Ове кућице први пут су отворене 6. новембра 2024. године, поводом одржавања прве манифестације под називом „Базар етно хране и пића“. Средства за њихову набавку и организацију манифестације обезбедио је Покрајински секретаријат за међурегионални развој и локалну самоуправу.

Том приликом, Милан Чавић је за БАП ВЕСТИ изјавио да кућице остају на управљање локалној самоуправи и да ће се користити за сва будућа дешавања у граду. Најавио је и да су од новембра уврштене у правилник о јавним објектима који се могу изнајмљивати, уз обећање да ће процес бити транспарентан и да ће цене изнајмљивања бити јасно дефинисане.

Међутим, уместо да постану стална подршка малим произвођачима, локалним занатлијама и пољопривредницима, кућице су остале неискоришћене као декорација без сврхе. Од тада до данас, што је период од шест месеци, није одржан ниједан нови базар, нити је омогућено грађанима да изнајме ове објекте, иако би могли да представљају значајан подстицај локалној привреди.

Могле су служити као место промоције домаће хране, вина, сирева, рукотворина и других производа из општине Бачка Паланка. Уместо тога, оне сада стоје као симбол пропуштене прилике, лошег планирања и изостанка воље да се створи простор за локалне предузетнике.

Јована Данилов
