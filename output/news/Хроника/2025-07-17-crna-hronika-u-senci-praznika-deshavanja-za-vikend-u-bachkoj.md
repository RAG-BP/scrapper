---
title: "Црна хроника у сенци празника – Дешавања за викенд у Бачкој Паланци"
date: 2025-07-17
category: Хроника
url: https://backapalankavesti.com/hronika/hronika-desavanja-za-vikend-u-backoj-palanci/
---

Поштовани читаоци,

Поводом бројних питања која су у последњим данима пристигла нашем тиму, осећамо дужност да се јавно обратимо свим нашим читаоцима. Желимо да одговоримо на недоумице које сте нам упутили, а то је зашто поједине информације нису одмах објављене, а неке друге, попут дочека Младена Француза, јесу. Редакција БАП ВЕСТИ од самог оснивања ради у интересу јавности и наша мисија је да вас обавештавамо брзо, тачно и одговорно. Истовремено, свесни смо колико речи имају тежину и какве последице нечија објава може имати у осетљивим ситуацијама. Информација је моћ, али и одговорност. Поштовање новинарских стандарда и одговорност према јавности захтевају стрпљење и проверу сваке чињенице пре објављивања. Наша улога je да информишемо тачно. Без званичних потврда и прецизних информација, нисмо желели да ширимо панику или пласирамо половичне вести.

У суботу, 19. априла, у Бачкој Паланци догодио се тежак случај породичног насиља, у којем је млада жена задобила вишеструке повреде нанете оштрим предметом. Према доступним информацијама, насилник је њен партнер, који је након напада побегао и тренутно је у бекству. Жртва је хитно збринута у Клиничком центру Војводине, где је имала више оперативних захвата. Њено здравствено стање је и даље озбиљно и налази се под сталним надзором лекара. Истражни органи раде на случају, а потрага за починиоцем је у току. Како сазнајемо, истрага је у завршној фази и очекује се званично саопштење надлежних.

Редакција БАП ВЕСТИ ће, као и увек, објавити све проверене и потпуне информације чим буду доступне. Настојимо да у извештавању не угрозимо достојанство жртве нити да изазовемо узнемирење у јавности. Ми информишемо одговорно и у складу са новинарским етичким стандардима. Овај догађај догодио се уочи Ускрса, највећег хришћанског празника. Свесни емотивне тежине коју овај случај носи, нарочито за жртву и њену породицу, одлучили смо да у том тренутку не објављујемо вест. Ускрс као празник наде и обнове за нас није био тренутак да се у јавни простор уноси узнемиреност. Зато смо одлучили да поједине информације не објавимо одмах, како бисмо сачували празнични дух и избегли нарушавање породичне атмосфере у данима када се обележава највећи хришћански празник.

Наоружана особа са фантомком узнемирила госте кафића

У суботу увече, 20. априла, у Уској улици у Бачкој Паланци, догодио се инцидент када је непозната особа са фантомком, како се сумња извадила оружје у близини кафића у центру Бачке Паланке, пред бројним гостима у башти. У том тренутку у објекту се налазио велики број младих, али, на срећу, није било повређених нити је дошло до употребе оружја. Иако је догађај изазвао узнемиреност грађана, све информације још увек нису доступне. Из тог разлога нисмо желели да објављујемо непроверене или непотпуне информације.

Разумемо вашу потребу за информацијама и веру коју имате у наш рад, и на томе вам захваљујемо. Зато од вас очекујемо и стрпљење. Чим добијемо поуздане податке ми ћемо их први објавити, као што то увек чинимо.

Наш посао није да ловимо кривце, него да информишемо са пуном свешћу о последицама и одговорношћу коју имамо према сваком читаоцу. Нећемо вам окренути леђа, ни онда када је тешко, ни када треба стати иза истине, али ћемо то увек чинити професионално и са поштовањем према свима којих се информација тиче.

Наш рад јесте и остаће транспарентан. БАП ВЕСТИ су увек биле медиј коме грађани могу да се обрате, да поставе питање, укажу на проблем, поделе информацију или траже помоћ. Снимамо, истражујемо, извештавамо са терена, фотографишемо удесе, контролишемо рад јавних институција и установа и пружамо простор свакоме ко има нешто важно да каже. Али то радимо с мером, одговорношћу и свешћу да медији нису ту да производе страх, већ да служе истини и добробити заједнице. Ваше поверење нас обавезује и управо због тога не доносимо одлуке олако.

Срдачно,Тим БАП ВЕСТИ
