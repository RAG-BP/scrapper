---
title: "Две године од олујног невремена које Бачка Паланка никада неће заборавити"
date: 2025-07-21
category: Хроника
url: https://backapalankavesti.com/hronika/dve-godine-od-olujnog-nevremena-backa-palanka/
---

Олујни ветрови огромне јачине односили су кровове са зграда, кућа, школа и јавних установа, док су велика стабла у градском језгру падала као покошена. Центар Бачке Паланке више никада није изгледао исто. Услед јаких киша, објекти без кровова били су додатно оштећени, а грађани су били уплашени и остављени пред великим материјалним губицима.

Било, не поновило се! Годину дана након прве велике олује

Одмах након невремена, на терену су се ангажовали ватрогасци, радници јавних комуналних предузећа, Електродистрибуције, шумари и припадници МУП-а, као и грађани. Радили су током целе ноћи на рашчишћавању и санацији последица, док је јавност тек у јутарњим часовима добила потпуну слику размера штете.

Ванредна ситуација у општини Бачка Паланка проглашена је 21. јула 2023. године, након другог таласа разорног олујног невремена које је погодило град и околна насеља. Одлуку о проглашењу донео је председник општине Бранислав Шушница у својству команданта Општинског штаба за ванредне ситуације.

Ванредна ситуација је остала на снази дуже од годину дана, све до 7. септембра 2024. године, када је укинута на другој ванредној седници Општинског штаба за ванредне ситуације.

Бачку Паланку поново задесило олујно невреме

До средине августа 2023. године, у Бачкој Паланци је званично пријављено 5.723 штете на стамбеним и другим објектима. Истовремено, пристигло је 791 пријава штете у пољопривреди. Највише су страдали атарски путеви, њиве, пластеници и усеви, а  штете су на многим местима процењене као потпуне.

Ко и колико је до сада добио помоћи за штету из јулских олуја? – Списак житеља општине Бачка Паланка

Министарство за јавна улагања преузело је процес исплате финансијске помоћи, а поједини грађани добили су новчана средства или грађевински материјал за санацију објеката. Међутим, према нашим сазнањима неки од грађана који су претрпели штету нису још увек добили накнаду за штету коју је невреме нанело њиховим стамбеним објетима.

Почела додела грађевинског материјала за санацију кућа оштећених у олујама

Олујна невремена која су у јулу 2023. године погодила општину Бачка Паланка, осим огромне материјалне штете на јавним и приватним објектима, нанела су и велике губитке пољопривредницима. Након што је Комисија за процену штете настале у пољопривреди започела рад 1. септембра 2023. године, поступак обраде свих пријава завршен је 5. децембра исте године.

Укупно је пристигла 1.011 пријава, од чега је 17 лица накнадно одустало од захтева, а коначна процена штете утврђена је у износу од 657.878.464 динара (приближно 5,06 милиона евра). Тај износ је био нижи од првобитне процене која је Министарству пољопривреде достављена од стране општинских органа, а која је износила преко 792 милиона динара.

И поред завршене процене и административне обраде, пољопривредници у Бачкој Паланци ни до данас – више од годину и по након олује – нису добили ни динар на име обештећења. Надлежни до сада нису дали конкретан одговор на питање када ће исплата бити реализована, што изазива велико незадовољство и осећај занемарености међу пољопривредним произвођачима.

Пољопривредници из Бачке Паланке и даље без надокнаде за штету од олује

Нажалост, оваква ситуација се поновила и у јуну 2024. године, када је општину поново погодило снажно невреме, овога пута праћено градом. Према првим проценама, оштећено је преко 2.000 хектара усева, а штета на појединим пољопривредним културама је била потпуна.

Током обиласка терена 5. јуна 2024. године, потпредседница Покрајинске владе Сандра Божић, заједно са државном секретарком у Министарству пољопривреде Иваном Поповић и председником општине Браниславом Шушницом, обишла је као и атарске површине на излазу из Бачке Паланке ка Челареву и Новом Саду. Том приликом истакнута је спремност институција да реагују и помогну, али до данас нема званичних информација о конкретним мерама подршке нити о новим механизмима за ублажавање последица све учесталијих елементарних непогода. Помоћ је обећана, али још увек није стигла.

Само годину дана касније, 3. јуна 2024. године, Бачку Паланку је поново погодио јак олујни ветар који је причинио велику штету, нарочито пољопривредницима. Према првим проценама, град и невреме погодили су преко 2.000 хектара обрадивих површина. Штета је забиљежена и на јавним објектима, укључујући Народну библиотеку „Вељко Петровић“.

Олује које су у јулу 2023. погодиле Бачку Паланку нису иза себе оставиле само материјалну штету, однеле су и људске животе. Већ у ноћи 21. јула, током снажног невремена, З.Ж. (1957) је настрадао у покушају да уклони струјни кабл који је пао у двориште његове куће у улици Цара Лазара.

Погинуо од удара струје у олујном невремену у Бачкој Паланци

Кабл је био под напоном, а мушкарац је преминуо на лицу места од струјног удара. Те ноћи троје грађана је такође теже повређено, један у саобраћајној несрећи, један од ударца лима, а један од црепа који је пао са крова.

Ово је место на коме је дете погинуло од струјног удара

Десет дана касније, 31. јула 2023. године, догодила се друга трагедија, у Доситејевој улици страдао је тринаестогодишњи дечак А.М., који је током игре са другарима нехотице дошао у контакт са каблом под напоном који је остао необезбеђен од олује. Иако је пријављивано да кабл виси са бандере, реаговање надлежних уследило је тек након несреће. Његов отац, Горан Мијаљковић, у потресној изјави за медије навео је да је пријава послата чак 27 пута, али да нико није изашао на терен све док није било прекасно.

„Зар је мој син морао да погине да би надлежни исекли каблове?“

Пашалић: Дечак је погинуо од струјног кабла који највероватније припада јавној расвети

Електродистрибуција: Државни органи утврђују чињенице и прикупљају доказе

Након трагедије у којој је живот изгубио тринаестогодишњи дечак А.М. из Бачке Паланке, услед струјног удара од кабла који је остао необезбеђен после јулског невремена 2023. године, грађани општине Бачка Паланка започели су серију протеста, тражећи одговорност надлежних.

14. протести – “Шушница, а и већина, углавном нису ни присуствовали седницама Штаба”

Први протест организован је као мирно окупљање испред зграде Општине, на ком су мештани захтевали оставке чланова Општинског штаба за ванредне ситуације. Непосредан повод за окупљање била је и реакција председника општине Бранислава Шушнице, који је том приликом вербално напао новинарку када је покушала да добије информације у вези са безбедношћу каблова у граду. Њено питање, упућено у намери да скрене пажњу на ризична подручја и потребу за брзом интервенцијом, изазвало је бурну реакцију челника Општине, што је додатно разбеснело грађане.

Жељко је отишао на протест због смрти дечака, директор му сутра дао отказ (ВИДЕО)

12. протест у Бачкој Паланци – “Овде заједно бранимо животе и будућност” (ВИДЕО)

Тај догађај покренуо је ширу побуну. Протести су убрзо постали редовна недељна окупљања, а грађани су долазили са транспарентима и порукама „Захтевамо одговорност“, „Нико више не сме страдати због немара“, „Систем мора да се промени“.

Предат захтев за оставке надлежних, рок до петка (ВИДЕО)

Кулминација грађанског притиска догодила се 10. августа 2023. године, када је одржан осми протест, током ког су грађани прикупљали потписе за подношење кривичне пријаве. Пријава је уперена против једног или више службених лица за која постоји основана сумња да су извршила кривично дело изазивања опште опасности.

На тему правних последица и могућности процесуирања одговорних, за БАП ВЕСТИ говорио је Саво Ђурић, пензионисани судија Апелационог суда у Новом Саду и члан Центра за правосудна истраживања, који је истакао да постоји правни основ за покретање кривичног поступка и позвао грађане да истрају у правно утемељеној борби за истину и правду.

Упркос вишеструким дописима и званичним захтевима упућеним локалној самоуправи, грађани никада нису добили одговор.

Ћутање институција и одсуство било какве самокритике или прихватања одговорности додатно су појачали огорчење јавности. Међутим, протести су се угасили, али данас на протестима подршке студентима можемо видети транспарент „16+1“, где се +1 односи на страдалог дечака у Бачкој Паланци, а који говори да грађани и даље чекају одговор.

Нема одговора надлежних у остављеном року! (ВИДЕО)

Две године након што је невреме погодило Бачку Паланку и однело животе, оставило за собом хиљаде оштећених објеката, хектаре уништених поља и једну породицу у незалечивом болу, оставља нам горко питање, да ли је систем пао пре каблова?

Бачкопаланчани су излазили су на улице, тражили одговоре, слали пријаве, писали захтеве, али су, уместо правде, добијали тишину. Након пада надсрешице у Новом Саду и у Бачкој Паланци су уследили протести, али са тражењем одговорности за још једну погибију. Данас се на протестима може видети транспарент на коме пише +1 и ћути се минут више него у целој Србији. Олуја је прошла, али последице немара остале су да висе, баш као и каблови.

Ауторка: Јована Данилов

Ако желиш да подржиш наш рад, кликни и купи ми кафу ☕ Хвала ти!
