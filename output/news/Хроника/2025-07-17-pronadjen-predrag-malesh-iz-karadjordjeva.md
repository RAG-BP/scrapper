---
title: "Пронађен Предраг Малеш из Карађорђева"
date: 2025-07-17
category: Хроника
url: https://backapalankavesti.com/hronika/pronadjen-predrag-males-iz-karadjordjeva/
---

Након вишедневне потраге и апела јавности, Предраг Малеш из Карађорђева, који је нестао након одласка на митинг у Београду 13. априла, пронађен је данас, 17. априла, у Сурчину.

Како је за БАП ВЕСТИ потврдила његова породица, Предраг је пронађен и тренутно је добро.

Подсећамо, Малеш је из свог села отпутовао у суботу, 13. априла, аутобусом из Бачке Паланке, као део организоване групе грађана која је присуствовала митингу подршке председнику Србије Александру Вучићу. Међутим, са путовања се није вратио, а његова породица није имала никакву информацију о њему све до уторка, 16. априла, када се јавио комшиници на фиксни телефон – једини број који зна напамет.

Према наводима породице, Предраг је био без личних докумената и мобилног телефона, а како понекад зна да буде дезоријентисан, породица је одмах посумњала да се могао изгубити или наћи у невољи. Ипак, и поред тога што се није вратио са организованог путовања, његов нестанак није пријављен све до понедељка, 15. априла – што је додатно забринуло чланове породице и изазвало огорчење због односа организатора према целом случају.

– Прошло је више од 48 сати, а нико нас није обавестио да се није вратио. Љути смо и разочарани, јер је особа која је организовала пут, Н.С. из Карађорђева, знала да је Предраг без докумената и мобилног телефона, а није предузела ништа да нас контактира или обавести полицију – рекли су чланови породице за БАП ВЕСТИ.

Срећом, данас је потрага добила позитиван исход. Малеш је пронађен у Сурчину и, према речима породице, осећа се добро. Његова тачна локација претходних дана није била позната, а све информације које су пристизале помогле су да се сузи потрага.

Породица захваљује свима који су помогли у потрази и апелује на институције и организаторе сличних скупова да убудуће обрате већу пажњу на безбедност и одговорност према учесницима, посебно када је реч о рањивим лицима.
