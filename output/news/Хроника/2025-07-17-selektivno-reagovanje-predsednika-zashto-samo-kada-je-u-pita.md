---
title: "Селективно реаговање председника. Зашто само када је у питању СНС?"
date: 2025-07-17
category: Хроника
url: https://backapalankavesti.com/zanimljivosti/kolumne/jovana-danilov-kolumna/selektivno-reagovanje-predsednika-opstine/
---

Упркос бројним апелима грађана, председник општине Бранислав Шушница, 2023. године није се огласио поводом трагичног догађаја у коме је, након олујног невремена страдало дете. За разлику од садашње брзе и оштре осуде у случају оштећења куће одборнице СНС, тада није постављено питање одговорности надлежних установа, служби и појединаца, ни за безбедност на јавним просторима, ни за недостатак реакције система.

Иако је велики број грађана захтевао његов јавни став и објашњења, из кабинета председника није стигла ни реч. Ћутање власти у том тренутку било је болно, тим пре што је трагедија дубоко погодила целу општину. На протестима који су уследили, део грађана отворено је изразио незадовољство управо према председнику општине, тражећи одговоре и преузимање одговорности. Уместо разговора, уследила је тишина. Тишина која нам је рекла да се грађани ништа не питају и да неће добити то што се тражи. Био је то јасан знак да грађани у очима власти нису партнери него посматрачи.

И та тишина, управо она која је изостала у најтежим тренуцима, мора бити знак за узбуну. Ако тражимо да живимо у средини у којој ћемо једни друге гледати у очи и сутра на улици, ако желимо да наша деца живе у здравој и безбедној средини, онда морамо очекивати једнаку реакцију институција у свим ситуацијама. Само тако се гради демократска и слободна Бачка Паланка о којој у саопштењу прича наш председник општине. Свакако, не са селективном бригом и политички обојеним изјавама. То баш није у реду.

Слично ћутање забележено је и током грађанских протеста који су, последњих месеци, били присутни и у самој општини. Није упућена ниједна порука подршке праву грађана на мирно окупљање или позив на дијалог између две стране. Чак и у тренуцима тензија између чланова владајуће странке и грађана у Уској улици у Бачкој Паланци, председник није издао ни саопштење које би умирило ситуацију и охрабрило поштовање демократских начела.

Подсећамо и на случај Мирослава Родића, коалиционог партнера председника Шушнице, чији је породични дом такође био изложен нападу, као и на инцидент у коме је мета била кућа Горана Шатаре. У оба случаја, изостала је званична осуда од стране председника општине као сад. Слично је било и када је одборница Сања Кондић била мета јавних напада и неоснованих оптужби у вези са њеном децом, ни тада није упућена институционална подршка. Истовремено, пољопривредници са територије општине Бачка Паланка, који су током елементарних непогода претрпели велике материјалне штете, до данас нису добили никакву накнаду, нити је о томе упућена јавна изјава председника. Списак је дуг. Ћутање у овим случајевима стоји у контрасту са брзом и гласном реакцијом када се инциденти доводе у везу са представницима владајуће странке.

Сви ови примери указују на то да јавне осуде и саопштења председника Шушнице следе селективни образац, углавном када се инциденти односе на представнике владајуће странке. Од функционера који представља све грађане очекује се да заступа интересе целе заједнице, без обзира на политичку или идеолошку припадност. Ставови изнети у локалној скупштини, укључујући и вређање опозиционих одборника и другачије мишљење, додатно потхрањују утисак да се интерес странке ставља испред интереса грађана.

Председник општине, као први човек локалне самоуправе, има дужност да буде глас стабилности, помирења и институционалног ауторитета а не страначки коментатор. Управо зато је важно да поруке које долазе из његове канцеларије буду утемељене на принципијелности, правичности и поштовању једнаких стандарда за све становнике општине Бачка Паланка.

У делу саопштења у којем Бранислав Шушница поручује да Јулијана Зиман и њена породица „нису сами“ и да су „са њима све пристојне и нормалне породице Бачке Паланке“, јавности се шаље политички обојена и поларизујућа порука. Иако је изјава формално израз солидарности, употреба појмова попут „пристојан“ и „нормалан“ има шире политичке импликације. Оваква реторика се често користи како би се створила вештачка подела међу грађанима на оне који подржавају власт и самим тим се сматрају „пристојнима“, и на оне који критикују власт и тиме, имплицитно, бивају искључени из те категорије. Порука председника Шушнице, уместо да подстакне на смиривање и јединство у заједници, ствара утисак моралне супериорности једне политичке опције и додатно продубљује постојеће поделе у друштву. Оваква комуникација није у складу са очекивањима од функционера који, по функцији, треба да буде представник свих грађана, без обзира на њихову политичку припадност.

Као неко ко живи у овој општини и ко је овде рођен, ко овде ради, шета, одгаја дете, познаје људе са обе стране сваке поделе, осећам дубоко разочарање. Изнова гледам како институције и њихови представници не мере све нас истом мером.

Ово пишем из потребе да се чује глас обичног човека који само жели да живи у пристојном и мирном окружењу. Желим да моје дете одраста у граду у којем се поштују различитости а не храни мржња.

Од председника општине, овог или било ког другог, очекујем да буде глас свих нас. Да не реагује само кад је у питању његова странка, већ да буде наш ослонац и ветар у леђа. Очекујем да мир и достојанство свих грађана штити једнако, па и мој.

Желим да живим у средини у којој ћемо се поштовати и подржавати, у којој политичке разлике неће бити изговор за ћутање када је некоме нанета неправда. Управо зато ово пишем, да бих подсетила на то шта један председник општине треба да буде.

Ауторка: Јована Данилов

Ако желиш да подржиш наш рад, можеш да нам купиш кафу и тако нам помогнеш. Кликни на жуто дугме ако желиш да ми купиш кафу. Хвала ти.

Ako želiš da podržiš moj rad, klikni i kupi mi kafu ☕ Hvala ti!
