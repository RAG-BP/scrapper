---
title: "Плакати са поруком „Руке су вам крваве“ појавили се и у Бачкој Паланци"
date: 2025-07-21
category: Хроника
url: https://backapalankavesti.com/hronika/plakati-sa-porukom-ruke-su-vam-krvave-pojavili-se-i-u-backoj-palanci/
---

Оно што је посебно приметно у Бачкој Паланци јесте реакција дела грађана који подржавају студентски покрет. Наиме, по појави плаката, група грађана повезана са студентским протестом организовано је уклонила плакате са јавних површина. За сада, ниједна институција није званично реаговала на постављање оваквих порука у јавном простору, нити је познато ко стоји иза њих.

Појава плаката у мањим срединама попут Бачке Паланке може указивати на ширење политичке или симболичне борбе између различитих друштвених група, али истовремено је упитно, шта ове поруке значе ван контекста Београда?

Док год не постоји јасна идентификација одакле поруке долазе, постављање оваквих плаката представља псеудоанонимни напад на институције и људе који их представљају. У демократском друштву, критика рада тужилаштва или било ког јавног тела мора бити аргументована, јавна и институционална, не на уличним зидовима.

Да ли се тиме шаље порука грађанима да је дозвољено да се они који раде на сложеним предметима стављају у јавну стигму? Да ли следи лепљење новинара, активиста, лекара?

У Бачкој Паланци, граду који нема историју агресивне политике на улицама, појава оваквих порука делује као наметање наратива споља, који немају утемељење у стварним локалним потребама. То што су грађани реаговали и сами уклонили спорне поруке, показује зрелост и одговорност коју понекад ни институције не показују.

Да ли је реч о организованој кампањи против независних институција или о локалној идентификацији са ширим политичким незадовољством, није познато.

Исти плакати већ су примећени у Београду, где се води једна од најзначајнијих истрага у последњој деценији, познати случај „Генералштаб“.

Како преноси портал Nova.rs, реч је о својеврсној хајци на тужиоца, која се распламсава након што је јавност сазнала да је тужилаштво наложило хапшења у вези са манипулацијама око статуса културног добра бивше зграде Генералштаба у Београду.

Напади на Ненадића, укључујући и претње на друштвеним мрежама, долазе након што се фотографија са приватне прославе, на којој се тужилац налази у друштву ректора Универзитета у Београду Владaна Ђокића, нашла у жижи јавности. Ђокић је, иначе, један од ретких званичника који су јавно подржали студентске протесте у Србији.

Плакати са спорном поруком, сада и у Бачкој Паланци, указују да притисци на институције добијају шири друштвени одјек. Засад нема званичних информација о томе да ли су локалне или републичке институције реаговале на постављање ових плаката у јавном простору.

Јавно тужилаштво за организовани криминал огласило се званичним саопштењем у ком тражи заштиту од неоснованих напада и недозвољених притисака, наводећи да се покушава утицати на исход актуелних поступака.

Више јавно тужилаштво у Новом Саду огласило се саопштењем у вези са трагедијом која се 1. новембра 2024. године догодила на улазу у Железничку станицу у Новом Саду, када је услед обрушавања надстрешнице страдало шеснаест особа, међу којима четворо малолетних, а једна особа је тешко повређена.

Како се наводи у саопштењу, ради истинитог и потпуног информисања јавности, а поводом „произвољних и злонамерних изјава објављених у медијима“, тужилаштво прецизира да је истрага започета одмах након догађаја, те да је на лице места истог дана изашао јавни тужилац, уз сарадњу са полицијом, инспекцијама и другим службама.

„У току су биле активности спасавања повређених и извлачење тела страдалих. Сви поступци су документовани, укључујући фотографисање и снимање из ваздуха дроновима“, наводи се у саопштењу.

Остатке надстрешнице уклонили су припадници Сектора за ванредне ситуације, а материјал је транспортован на обезбеђену локацију ради даљих анализа, којој су приступ имали само вештаци уз одобрење тужилаштва.

У сарадњи са ЈГСП „Нови Сад“, изузети су видео-снимци са свих камера које покривају плато испред станице, као и рачунари преко којих се врши видео-надзор.

Након додатног увиђаја 2. новембра 2024. године, у сарадњи са Службом за борбу против тероризма и Националним центром за криминалистичку форензику, изузето је преко 20 трагова са лица места. Анализом тих узорака утврђено је да није било присуства експлозивних материја, чиме је званично искључена могућност терористичког напада.

До сада је, по налогу тужилаштва, испитано укупно 26 сведока, иако су поједини већ раније дали изјаве. Тужилаштво је организовало и више доказних радњи, укључујући и посету локацији на коју су пренети грађевински остаци, у присуству стручњака, окривљених, адвоката и пуномоћника оштећених.

Планирано испитивање комисије вештака је одложено због захтева за изузеће, али је након одбацивања тих захтева нови термин заказан за 24. јул 2025. године.

„Као и до сада, Више јавно тужилаштво ће предузети све законом предвиђене радње у циљу утврђивања одговорности за овај трагичан догађај“, наведено је у закључку саопштења.

Ауторка: Јована Данилов

Нека буде твој глас у свакој мојој следећој причи. Ако мислиш да ово што радим вреди, сипај ми ту кафу. Кликни на дугме испод и почасти ме са кафом.

Ako želiš da podržiš moj rad, klikni i kupi mi kafu ☕ Hvala ti!
