---
title: "Ванвременски маратонац – проф. др Јово Радош"
date: 2025-07-17
category: Друштво
url: https://backapalankavesti.com/drustvo/intervju/vanvremenski-maratonac-prof-dr-jovo-rados/
---

„Трка је својевремено покренута на иницијативу Мирослава Главаша Барбе, коју сам здушно подржао. Прве три – четири године одржавања ове трке, њени учесници били су углавном каратисти. Након тога, учешће у трци узели су сви они који су хтели да се опробају у овој ни мало лакој атлетској дисциплини. Током протеклог времена, неки од учесника трке су одустајали јер једноставно нису били спремни да је истрче до краја. Уосталом, за сваку трку неопходан је тренинг. Они који су одустајали нису очигледно били у тренингу, па је то основни разлог што су је завршили пре њеног краја. Желим да истакнем, да и данас у просеку трчим пет – шест километара дневно, а пред само одржавање Петровданског полумаратона и девет километара“ – каже др Радош.

Трка између два православна храма, раније је била такмичарског карактера, међутим у последњих неколико година више није.

„Појавом короне, одлучили смо да трка не буде такмичарског карактера, и преименовали смо је у Петровдански подвиг. У суштини, ништа значајно није промењено, осим што више нема проглашења три њена најбоља учесника, најбоља по оствареним временима. Једноставно, циљ је да сви атлетичари заврше трку. Управо због тога смо у претходних неколико година, сви ми који смо били учесници готово истовремено пролазили кроз циљ. Тај такмичарски део трке сада је нестао. Међутим, без обзира на то, у трку се не може укључити онај који није спреман да је истрчи, јер ће брзо одустати. Припремљеност је и сада потребна, уосталом, треба трчати више од два сата у ни мало лаким временским условима, најчешће по веома високој температури. Занимљиво је да је током свих до сада одржаних Петровданских маратона време било сунчано, само је једне године сат времена пре трке пала киша“ – наглашава др Јово Радош.

У периоду када је трка била такмичарског каракетра др Радош је истакао један свој солидан резултат.

„Мој до сада најбољи остварени резултат је пласман на пето место. Иначе, рекорд стазе је 45 минута. Раније су атлетичари у просеку трчали један километар у времену осам минута, сада 1000 метара просечно трче за девет минута. Циљ нам је да се у трку укључи што више атлетичара, и наравно да она и даље траје. Ово пре свега, на задовољство заљубљеника у атлетику, али и оних који на самом циљу трке, као и њеном старту, долазе да поздраве учеснике. Такође је занимљиво, да је трка када је покренута одржавана у јутарњим сатима, сада се она одржава у поподневним и вечерњим сатима. Само једне године трку смо одржали са почетком у 15 сати. Већини учесника трке већи проблем је висока температура, него њена километаража – напоменуо је др Радош.

На питање колико ће дуго бити учесник трке између два православна храма – бачкопаланачког и гајдобранског, Јово јер одговорио, „То само Бог зна“!

Из разлога што је реч заиста о својеврсном подвигу, прилика је да и овим путем позовемо гледаоце да дођу данас у Бачку Паланку испред цркве посвећене Светом Јовану и Гајдобру, испред храма посвећеном Светим Апостолима Петру и Павлу и поздраве њене учеснике, који ће учествовати у остварењу још једног својеврсног подвига.
