---
title: "Две матуранткиње из Бачке Паланке без потписа директора на дипломама"
date: 2025-07-17
category: Друштво
url: https://backapalankavesti.com/drustvo/aktuelno/dve-maturantkinje-iz-backe-palanke-bez-potpisa-direktora-na-diplomama/
---

Како наводи извор БАП Вести, на дипломама није назначен ни деловодни број, односно дипломе нису заведене и самим тим нису валидне. У писму објавлљеном на друштвеним мрежама, једна од ученица навела је да ју је срамота што је четири године похађала ту школу.

“Пре свега, ову диплому је требало да добијем на матури, али то није учењено из непознатих разлога. Након тога, када сам данас у школи покупила диплому, видела сам да нема ни печата ни потписа, два круцијална елемента без којих документ није валидан”, навела је она.

Оценила је да је срамотно што ученица која је учествовала са школом у Еразмус+ пројекту и на тај начин подизала статус и интегритет школе, данас мора да ”трчи за појединим људима, како би добила њихов потпис”.

“Уз чињеницу да је наша школа била у блокади, и ја као ученица сам била део те блокаде и борбе за боље сутра, сматрам да неко има одговор на моје питање: Зашто диплома није потписана и зашто ми диплома није свечано уручена, како је то иначе и било до сада”, навела је она.

Истиче да се овим потезом удара на интегритет особе и умањује њена вредност и успеси које је постигла и са којима је доприносила раду и животу школе.

Своје виђење ситуације изнео је један од матураната генерације: „По мојим сазнањима сваке године се организује свечана додела. Ово је први пут, бар у последњих неколико деценија, да доделе није било. Можда једино за време бомбардовања, али не бих да тврдим.“

Он је потврдио да је додела била у кабинету, без свечаности.„Разредне старешине су поделиле дипломе у својим кабинетима, као што се дели и млађим ученицима на крају школске године. Сликали смо се једино на матурској вечери – коју смо, иначе, сами организовали“, навео је.

Ученици и родитељи очекују званично објашњење школе зашто је овогодишња додела изостала и зашто поједине дипломе нису потписане. БАП Вести ће затражити званичан одговор од управе школе.
