---
title: "Зашто не треба прескакати „кадицу“ и седети на ивици базена"
date: 2025-07-06
category: Друштво
url: https://backapalankavesti.com/zanimljivosti/zivot/zasto-ne-treba-preskakati-kadicu-i-sedeti-na-ivici-bazena/
---

На уласку у круг базена, и на изласку из тоалета налазе се дезобаријере – кадице за дезинфекцију стопала. Често се може видети како их посетиоци базена прескачу или заобилазе да не би морали да се изувају, али њихово коришћење је обавезно и на тај начин штитите своје здравље, будући да многи ходају боси. Једна од обавеза купача је и да се истуширају и пре уласка у базен, а не само после пливања.

Подразумева се да нужду нећете вршити у базену, али се подразумева и да ваше дете то не би смело да чини. Због тога постоје посебне пелене за малу децу које можете купити у дрогеријама и специјализованим радњама.

Ризично је седети на ивици базена где су преливне мрежице јер се ту може очекивати већи прилив нечистоћа, па постоји ризик од добијања неке инфекције.  Будући да у базен треба улазити постепено, уместо седења на ивици базена, сачекајте ред и у базен уђите помоћу степеница.

Препорука купачима је да се пре уласка у кафић у склопу базена пресвуче. Ако не желите да промените купаћи костим, или ако сте „потрошили“ резервни купаћи костим, онда понесите сув пешкир како бисте седели на њему, а не директно на столици.

Базени су, нарочито викендом, препуни посетилаца, а никада нема довољно сунцобрана и хлада за све. Понесите шешире са широким ободом, лагане беле мајице и добро се намажите кремом са заштитним фактором било да већ „имате боју“ или да сте још „бели“.

Од 10 до 17 часова не би требало да се излаже директно сунцу, а у води се највише „гори“. Нажалост, базени најчешће почињу са радом око 9 или 10 часова, тако да поведите рачуна о томе како ћете се заштитити од УВ зрачења.

Скакање у базенима је забрањено, а не би требало ни да се хвалите својим пливачким способностима тако што ћете пливати лептир стилом и ометати оне који се брчкају у води. Такође, на сваком базену се пушта одређена музика, најчешће нека радио станица. Због тога не би требало да носите сопствена појачала и да пуштате музику која вама одговара, а другима вероватно смета.
