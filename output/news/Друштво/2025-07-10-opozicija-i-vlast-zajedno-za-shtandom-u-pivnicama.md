---
title: "Опозиција и власт заједно за штандом у Пивницама"
date: 2025-07-10
category: Друштво
url: https://backapalankavesti.com/drustvo/opozicija-i-vlast-zajedno-za-standom-u-pivnicama/
---

На једној страни, могле су се видети присталице Српске напредне странке, које су поставиле штанд подршке председнику Александру Вучићу и актуелној владајућој странци, све по протоколу.

Међутим, само неколико корака даље, неколико мештана је решило да наступи мање протоколарно, како би изнели свој став. Наиме, они су донели транспарент са натписом „Подршка студентима у блокади“, сели на клупу тик поред СНС штанда и направили сцену какву немамо прилику често да виђамо.

У Пивницама, изгледа, политички дијалог почиње тако што се седне на исту клупу. Иако током овог „блиског сусрета“ супротстављених страна, није било инцидената, они су свакако послали у етар слику и прилику актуелног стања у целој држави. Два различита доживљаја стварности, две супротне визије будућности, на једној клупи, која их је макар на тај тренутак држала у привидној „равнотежи“.
