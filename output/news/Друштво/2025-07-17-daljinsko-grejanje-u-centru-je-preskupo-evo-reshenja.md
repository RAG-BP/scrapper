---
title: "„Даљинско грејање у центру је прескупо“. Ево решења!"
date: 2025-07-17
category: Друштво
url: https://backapalankavesti.com/drustvo/glas-gradjana/daljinsko-grejanje-u-centru-je-preskupo-evo-resenja/
---

За грађане који живе у ужем центру Бачке Паланке и који се греју путем даљинског грејања из топлане не значи ништа да ли је зима нешто топлија од уобичајених или је „цича зима“. Без обзира на спољну темературу, без обзира да ли су у стану или су негде отпутовали, рачуни за даљинско грејање стижу на основу квадратуре простора (стана или пословног простора).

„Моја породица и ја волимо да спавамо у хладнијем простору и обично ноћу заврнемо радијаторе. Логично би било да у ноћном периоду штедимо, међутим на рачун за грејање се то не одражава, јер је обрачун, не по потрошњи, већ по квадрату нашег стана. Овај систем обрачуна није добар и волели би да се нешто промени“, пише нам један од наших читалаца.

Стигао нам је допис и од Бачкопаланчанке која је зимус 30 дана са својим супругом провела на селу, код својих родитеља. „Цео месец нисам била у стану у Блоку Партизан, скроз смо смањили радијаторе, али стигао нам је рачун идентичан као и за претходни месец“, каже она.

Многи грађани који живе у Блоку Партизан или у другим зградама у ужем центру града, у којима је постављен систем даљинског грејања, сведоче да је појединих дана толико топло у становима, да морају широм да отварају прозоре. На овај начин се, данас драгоцена, енергија расипа у „празно“.

„Власник сам стана који издајем док ми деца не одрасту. Неколико месеци стан је био неиздат, радијатори смањени, а рачуни за даљинско грејање су били исти као да је неко живео у стану. Мислим да овај систем плаћања није коректан“, каже један од власника стана у ужем центру.

Треба споменути да су у току 2022. године у Бачкој Паланци извршени радови на замени тела котлова и замени комплетног топловода за даљинско грејање а инвеститор је била Општина Бачка Паланка. Вредност инвестиције је била 1,1 милион евра. Инвестиција је финансирана од стране фирме „Градско грејање БПЛ ДОО“ кроз уговор о јавно-приватно партнерству, а уговор је тада потписан на период од 20 година. Иако је финансијски инвестиција била позамашна, није се инвестирало у уређаје који мере потрошњу сваког појединачног потрошача.

Калориметар је електронски уређај намењен обрачунавању потрошње топлотне енергије у загреваним објектима прикљученим на систем даљинског грејања. У зависности од броја улазних величина, калориметар омогућава очитавање: долазне и одлазне температуре на топловоду, тренутни и укупни проток топле воде, као и тренутне снаге и утрошене топлотне енергије.

Цене ових уређаја се на тржишту крећу од 130 до 230 евра. Један уређај покрива једну стамбену или пословну јединицу.

Зашто Општина, као власник топлане и топловода или јавно-приватни партнер „Градско грејање БПЛ ДОО“ нису инвестирали у калориметре то не знамо, али знамо да би ова инвестиција значајно умањила потрошњу енергије и довела до тога да корисници плаћају баш онолико колико су у обрачунском периоду и потрошили.

„Ако већ не уводите калориметре, омогућите нам да се сами прикопчамо на гасну мрежу и инвестирамо у јефтинији начин грејања од овога који сада имамо“, поручује наш читалац.
