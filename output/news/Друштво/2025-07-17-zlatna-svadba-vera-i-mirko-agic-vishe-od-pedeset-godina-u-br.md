---
title: "Златна свадба – Вера и Мирко Агић, више од педесет година у браку"
date: 2025-07-17
category: Друштво
url: https://backapalankavesti.com/drustvo/intervju/zlatna-svadba-vera-i-mirko-agic-vise-od-pedeset-godina-u-braku/
---

„Да се можемо вратити пола века уназад, поново бисмо се узели, потврда за то је да смо се више од педесет година одржали у браку.“ каже Мирко Агић, а Вера потврђује да је то апсолутно тако. Њен муж наставља „То је и знак да нам је избор био прави, заволели смо се и педесет година смо заједно, изродили децу који су већ кренули неким својим путем.“

Вера Агић је професор биологије у пензији, а била је и директрока ОШ „Свети Сава“, каже:

„Обзиром да сам радила у просвети, није било тешко спојити брачни живот са професијом. Имала сам довољно времена и за кућу и за породицу, а и родитељи су били уз нас. Специфичан је био посао мог мужа, нисам баш била упућена и нисам се мешала у његов рад.“

Мирко је потврдио, да ни он се није мешао у посао своје супруге, пошто је и њена професија специфична. Њихов рад их није удаљавао, успевали су да све проблеме решавају на најбољи начин.

Вера је додала да су пуно времена проводили заједно, а данас су њихова деца у њиховој близини, помажу им, па су срећни што су већ педесет година заједно.

Обоје се слажу да су им најсрећнији дани били када су се деца и унуци родили, којих имају петоро, четири унука и једну унуку.

Када смо им пожелели да доживе и дијамантску свадбу, насмејали су се и додали оно „Дај Боже!“
