---
title: "Број ухапшених због напада на „студенте који желе да уче“ расте"
date: 2025-07-10
category: Друштво
url: https://backapalankavesti.com/drustvo/aktuelno/broj-uhapsenih-zbog-napada-na-studente-koji-zele-da-uce-raste/
---

Како је саопштио МУП, ухапшени су и Ч.Р. (23), Р.С. (22), Н.Б. (22), Т.С. (23), В.Р. (22) и А.Г. (22). Током дана су ухапшени прво Д.Г. (22), А.В. (21), М.К. (24), Л.Т. (20), А.Н. (26) и Ж.Ј. (26). Након неколико сати је саопштено да су ухапшени и Д.Н. (22) и Н.Ч. (21).

Такође се додаје и да су током синоћног скупа испред ПС Нови Београд ухапшени В.М. (39) и П.С. (31) због вређања полицијских службеника.

Министар унутрашњих послова Ивица Дачић саопштио је да је полиција до сада ухапсила више лица због учешћа у групи која је „напала студента Милоша Павловића и његове колеге, студенте који желе да уче“.

„Полиција ће наставити свој рад на идентификацији свих који су учествовали у вршењу кривичних дела и прекршаја и сходно томе поднеће одговарајуће пријаве – кривичне или прекршајне. Ми радимо свој посао и сигурно да ће бити још ухапшених, односно доведених лица у полицијску станицу“, рекао је Дачић.

Навео је да је даља истрага у току и да ће тужилаштво даље саопштавати за која кривична дела и прекршаје су ухапшени осумњичени.

„Дошли смо у посед одређених снимака који говоре о томе да је тај напад био планиран. Тај снимак говори о томе да то ништа није било случајно, на том снимку се каже ‘он се налази тренутно код Фонтане у Студентском граду – идемо тамо’, значи организован је одлазак тамо са плановима шта ће да се уради, односно да ће Милош Павловић и његове колеге бити нападнуте. Нећемо га приказати, зато што је у току хапшење људи који су на том снимку“, рекао је Дачић.

Позвао је све да „схвате да у Србији мора да се поштује јавни ред и мир и безбедност сваког грађанина без обзира на његову политичку опредељеност или било какву опредељеност за актуелну ситуацију“.

Све њих је полиција привела због сумње да су учествовали у групи која је напала Милоша Павловића и „његове другове“ у Студентском граду на Новом Београду, наводи се у саопштењу МУП-а.

Додају да настављају у идентификовању и привођењу других учесника инцидента, као и на утврђивању свих чињеница и околности у вези са овим случајем.

„Против свих који су учинили кривична дела или прекршаје, биће поднете одговарајуће пријаве“, наводи МУП.

У Студентском граду на Новом Београду су се током вечери 4. јуна сусрели студенти који живе у домовима у овом кварту и тзв. „студенти који желе да уче“. Завршено је сукобом.

Како је рекао студент Медицинског факултета Милош Павловић, он је у Студењак отишао како би „поразговарао са колегама јер се пет месеци нису видели“. Он је зато увече отишао у студентски дом у ком је живео пре него што се преселио у Пионирски парк.

Међутим, убрзо су се испред врата окупили студенти који живе ту и – певали им. Када је потом Павловић са својим колегама кренуо да излази дошло је до физичког сукоба. Окупљени су на њих кренули да бацају лименке и флаше.

„Грађани смо и то веома прецизно. Мене је посред лица погодила лименка. У једном моменту види се шесторица њих одједном како ме удара“, рекао је он.

На снимцима се не може јасно видети шта се све догодило, али се Милош Павловић после тога обратио из Ургентног центра у инвалидским колицима, у друштву министра здравља Златибора Лончара, који тврди да је Павловић ударен у главу и да има последице.

„Кад се деси напад на студенте који протестују против овог режима, онда нигде нема министра, нигде нема камера у Ургентном центру“, подсетио је новинар Нове Жељко Вељковић.

Државни врх осудио је овај догађај и, већи број њих, се и састао са Павловићем.

„То су људи који су, примењујући насиље, подсетили нас како је изгледао Беч 30-их и Минхен касних 30-их година прошлог века“, рекао је председник Србије Александар Вучић.

Милош Павловић је био у центру још једног инцидента у марту када је МУП објавио да је нападнут и попрскан бибер спрејем, као и да је то урадио одборник Крени-промени који је због тога био и приведен.
