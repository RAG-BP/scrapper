---
title: "Обећања – лудом радовања (ВИДЕО)"
date: 2025-07-21
category: Друштво
url: https://backapalankavesti.com/drustvo/obecanja-ludom-radovanja-video/
---

Општина Бачка Паланка која је некада била „мотор“ развоја Србије, а сада њен „ауспух“ је класичан пример неиспуњених предизборних обећања. Која су то помпезно најављена а неипуњена обећања, прочитајте у наставку текста.

Што се тиче општине Бачке Паланке, „најсвежије“ обећање, пред децембарске изборе 2023. године, а коме су се грађани обрадовали, било је изградња моста Бачка Паланка – Нештин. На 12 дана пре парламентарних избора (05.12.2023.), тадашњи министар Горан Весић, који је у међувремену дао оставку након трагедије изазване падом настрешнице у Новом Саду, посетио је Бачку Паланку, где је у Музеју града организовано потписивање Меморандума о разумевању за изградњу другог моста на Дунаву у Бачкој Паланци који би спојио Бачку Паланку са Нештином и Визићем.

Потписивању су присуствовали тадашњи потпредседник Владе Србије и министар одбране, Милош Вучевић (сада председник Владе Србије), тадашњи министар грађевинарства саобраћаја и инфраструктуре Горан Весић, председник компаније „Сентунион“ као и локални званичници на челу са председником општине Бачка Паланка, Браниславом Шушницом. Тај дан се од страле локалних политичара окарактерисао као један од најважнијих дана у историји Бачке Паланке.

У свом обраћању том приликом Горан Весић је рекао да ће изградња моста код Бачке Паланке почети већ 2024. године. Министар Весић је истакао да је председник Србије, Александар Вучић, инсистирао да овај пројекат уђе у ред приоритета у Министарству грађевинарства, саобраћаја и инфраструктуре.

Ево, 2024. година је прошла а радови на мосту нису ни на помолу. Из извора блиских Бап вестима, дошли смо до информације да је у Министарству финансија у апсолутном фокусу Светска изложба „ЕXПО 2027“ и да је услед финансијских захтева за инфраструктурно опремање изложбе дошло до пролонгирања, између осталих, и пројекта изградње моста Бачка Паланка – Нештин. Изгледа да ће вечити сан становника бачкопаланачке општине о изградњи моста бити остављен за нека боља времена. До тада, ко жив, ко мртав.

Дана 13.марта 2022. године актуелни председник Републике Србије, Александар Вучић, а тада кандидат на тадашњим предстојећим председничким изборима, посетио је Бачку Паланку у оквиру предизборне кампање Српске напредне странке и недвосмислено је најавио да ће један од прва три велика страна инвеститора који се одлучи за пословање у Србији доћи у Бачку Паланку. Многи су поверовали.

Мислим да су локални званичници неке чињенице прећутали Вучићу, а да су му их изнели, он вероватно не би изјавио то што је изјавио. Наиме, како је могуће да дође велики страни инвеститор када у општини Бачка Паланка не постоји ни једна озбиљнија парцела доведена у индустријску намену.

Деценијама уназад, откако је један од најпознатијих политичара тог времена, Браца Кертес, успео да изгради Индустријску зону на путу према Новом Саду и по халу за свако село бачкопаланачке општине, Општина Бачка Паланка није предузимала активности у изградњи услова за долазак великих инвеститора. Земљиште се није приводило индустријској намени. „Брацине хале“ су пуне а простора за долазак великих страних инвеститора једноставно нема.

Велика већина заљубљеника у Бачку Паланку били су усхићени када се на велика врата најављивала изградња Регарне стазе у Бачкој Паланци. Велики успеси бачкопаланачких кајакаша, још од доба Милана Јанића па до данас, нижу се као на траци. Медаље са олимпијских игара, светских и европских првенстава красе витрине ККК „Таркетт“ и ти успеси су нешто на чега су сви поносни у Србији, а посебно Бачкопаланчани.

Идеја да Бачка Паланка и инфраструктурно постане град кајака траје дуго. Жеља је била да Бачка Паланка постане уцртана на кајакашку мапу света, да се овде одржавају највеће светске кајакашке смотре.

Пред парламентарне и локалне изборе у јуну 2020. године, тема изградња Регатног центра (регатне стазе) била је веома актуелна. Након тих избора тадашњи, а и садашњи, председник Општине је изјавио да је та инвестиција од 15 милона евра на „ивици“ добијања грађевинске дозволе и да ће се одмах након добијања, делегација Општине обратити Влади и Председнику Србије. Прођоше 4 године, а „ивица“ је и Марица.

На овај списак додајемо и многа друга предизборна а неиспуњена обећања, као што су реконструкција ОШ „Алекса Шантић“ у Гајдобри, брза саобраћајница Бачка Паланка – Нови Сад, реконструкција и изградња спрата Дома здравља „Др Младен Стојановић“ ….

Аутор: Драган Јовић
