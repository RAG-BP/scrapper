---
title: "Функција од милион питања: Ко ће бити нови начелник Општинске управе?"
date: 2025-07-17
category: Друштво
url: https://backapalankavesti.com/drustvo/konkursi/funkcija-od-milion-pitanja-ko-ce-biti-novi-nacelnik-opstinske-uprave/
---

Општина Бачка Паланка расписала је јавни конкурс за попуњавање положаја начелника Општинске управе, једне од најзначајнијих управљачких функција у локалној самоуправи. Реч је о мандатном положају у трајању од пет година, са пуним радним временом и радом у седишту општине.

Конкурс је отворен 10. јула, а објављен је на званичном сајту општине, као и у штампаном медију „АЛО“ којем плаћамо да објаљује општинске конкурсе у циљу информиасања грађана. Будући да се ради о функцији од јавног значаја и утицаја на функционисање целокупне управе, питње је ко све може да конкурише, колико ће кандидата бити, и да ли ће као и претходни пут бити пријављен само један кандидат?

Начелник Општинске управе руководи и координише радом општинских служби, планира и надзире извршење надлежности из делокруга управе, обезбеђује спровођење одлука Скупштине, Већа и председника општине, и одговоран је за унутрашњу организацију. У пракси, овај положај би значило директно управљање администрацијом, кадровима и ресурсима на локалном нивоу.

Иако је у тексту конкурса формулација проширена, суштински право на учешће имају само кандидати са завршеним правним факултетом. Услов је:

завршено високо образовање из научне области правне науке на академским или специјалистичким студијама у трајању од најмање 240 ЕСПБ (четворогодишње студије),

најмање пет година радног искуства у струци,

положен државни стручни испит,

неосуђиваност и општа правна способност.

Уз пријаву, обавезна је и обимна документација: биографија, оверене фотокопије диплома, уверења о радном искуству, доказ о држављанству, доказ о положеном испиту, уверење да се не води кривични поступак, као и писано мотивационо писмо.

Изборни поступак спроводи се у три фазе, по моделу који се примењује на сва руководећа места у јавној управи:

Писмено тестирање из познавања рада органа управе, дигиталне писмености и пословне комуникације и психометријско тестирање

Према систематизацији радног места и конкурсу, кандидат мора да покаже посебне функционалне компетенције у три сегмента:

Послови руковођења

управљање људским ресурсима, пројектима, променама, финансијама,

стратегија и јавне политике,

познавање канала комуникације и управљања организацијом.

Управно-правни послови

познавање управних поступака и прописа,

познавање поступања по жалбама и одлукама,

разумевање праксе управних судова.

Студијско-аналитички послови

познавање анализа ефеката јавних политика,

припрема докумената за јавне расправе,

методологија праћења и извештавања о ефектима мера.

Ове компетенције се проверавају усмено путем симулације, што значи да ће се од кандидата очекивати конкретни одговори на ситуационе задатке. Све фазе се спроводе у сарадњи са Службом за управљање кадровима Владе Републике Србије, што је формални корак у обезбеђивању законитости конкурса.

Иако је конкурс тек расписан због оставке бивше начелнице Општинске управе Рајке Појужине, према нашим сазнањима у локалној самоуправи већ се говори о будућој начелници. Остaje да се види да ли ће конкурсна комисија формално потврдити ова очекивања и да ли ће бити пријављен само један кандидат, што је честа пракса. Текст конкурса прочитајте овде.
