---
title: "Шта раде помоћници председника општине Бачка Паланка?"
date: 2025-07-21
category: Друштво
url: https://backapalankavesti.com/drustvo/nase-price/pomocnici-predsednika-opstine/
---

Помоћници председника општине заснивају радни однос на одређено време, а њихов мандат траје најдуже док траје мандат председника општине, наводи се на сајту Општине.

Поред троје помоћника који покривају области економије, екологије и развоја месних заједница, председник општине Бачка Паланка, Бранислав Шушница, има и званичног заменика, Милана Крагуљца.

Помоћници Бранислава Шушнице имају статус запослених у јавном сектору, по Закону о раду и Закону о платама у јавном сектору. Имају обавезу присуства на раду, поштовања радног времена и извештавања председника.

Представљамо чиме се сваки од помоћника председника општине бави и за шта им се можете обратити:

(Надежда Ганић Ивић)

Њена улога подразумева праћење стања животне средине, предлагање мера за унапређење и спровођење пројеката који се тичу еколошке заштите и одрживог развоја.

Контакт: 021/210-1116Е-пошта: nadja.ganic@gmail.com

За сва питања и проблеме у вези са заштитом животне средине, грађани могу контактирати помоћницу председника Надежду Ганић Ивић. Њена надлежност обухвата праћење стања животне средине, иницирање еколошких пројеката, као и сарадњу са надлежним службама у случајевима загађења ваздуха, воде или земљишта.

(Велимир Радованов)

Помоћник задужен за економски развој и урбанизам је Велимир Радованов. Његов посао обухвата сарадњу са привредним субјектима, иницирање инвестиција, као и планирање и унапређење урбанистичких решења у општини. Он би требало да саветује председника општине у доношењу одлука које се тичу привреде, инвестиција, урбанистичког планирања и простора за привредне активности.

У његовој надлежности налази се праћење стања и развоја приватног сектора, локалног предузетништва, инвестиционих пројеката, као и инфраструктурних и просторних планова који утичу на економију општине.

Контакт: 021/210-1116Е-пошта: v.radovanov@gmail.com

Он је задужен за област економије и урбанизма што обухвата сарадњу са привредницима и инвеститорима, као и рад на унапређењу услова за живот и пословање у општини. Уколико сматрате да у вашој улици недостаје осветљење, да је потребна санација путева или имате предлог који може допринети локалном економском развоју, ово је особа којој се можете директно обратити.

Трећи помоћник је Јован Илић, који покрива сектор развоја месних заједница у општини Бачка Паланка. У фокусу његовог деловања је побољшање услова живота у локалним срединама, унапређење инфраструктуре, као и ближа сарадња са грађанима у свим деловима општине.

Контакт: 021/210-1116Е-пошта: joki.gajdobra@gmail.com

Уколико у вашем селу постоји комунални проблем који није решен, ако месна заједница не реагује на ваше захтеве или желите да покренете иницијативу за уређење јавног простора или организацију локалне манифестације, обратите се овом помоћнику. Његов посао је да прати потребе мештана и помогне у спровођењу иницијатива које доприносе квалитету живота у насељима широм општине.

Помоћници председника, који су задужени за кључне области као што су урбанизам, екологија и развој месних заједница, на сајту су представљени без институционалних општинских мејлова. Уместо званичних адреса у домену општине, стоје приватни Gmail налози. Један од њих чак гласи joki.gajdobra@gmail.com.

Сви помоћници председника доступни су грађанима путем телефона или електронске поште, а њихове канцеларије налазе се у згради општине у којој треба да седе за време њиховог радног времена. Њихов рад је у функцији грађана и локалне заједнице и отворени су за сарадњу, предлоге и разговор. Обратите им се слободно, то је и њихова обавеза и вашe право.

Позивамо вас, као грађане, да поделите своја искуства,да ли сте им се икада обратили, да ли сте добили одговор или помоћ, и да ли уопште знате ко су људи који утичу на доношење важних одлука у вашем месту. Јавна функција подразумева и јавну одговорност и о томе треба да се разговара отворено.

Наш медиј често добија пријаве и поруке грађана у вези са проблемима у локалној заједници. Свесни наше улоге у заштити јавног интереса, трудимо се да сваки проблем објавимо транспарентно, али истовремено и да грађанима помогнемо да се обрате на право место директно надлежнима.

Ауторка: Јована Данилов

Нека буде твој глас у свакој мојој следећој причи. Ако мислиш да ово што радим вреди, сипај ми ту кафу. Кликни на дугме испод и почасти ме са кафом.

Ako želiš da podržiš moj rad, klikni i kupi mi kafu ☕ Hvala ti!
