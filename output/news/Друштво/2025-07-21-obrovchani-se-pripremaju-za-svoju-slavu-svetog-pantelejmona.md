---
title: "Обровчани се припремају за своју славу, Светог Пантелејмона"
date: 2025-07-21
category: Друштво
url: https://backapalankavesti.com/drustvo/nase-price/obrovcani-se-pripremaju-za-svoju-slavu-svetog-pantelejmona/
---

ОБРОВАЦ – Мештани Обровца и ове године с радошћу и поштовањем дочекују своју сеоску и црквену славу Светог великомученика Пантелејмона, познатијег међу Обровчанима једноставно као „Пантелија“.

Овај празник који се обележава 9. августа, за многе представља много више од верског догађаја, он је много више за Обровчане.

„За нас који живимо у Обровцу, то је дан којем се радује цело село. Сви живе за Пантелију“, наводи аутор једног аутентичног текста који је недавно подељен на друштвеним мрежама, а који је изазвао бројне емотивне реакције. Његов аутор желео је да остане анониман, али је својим речима осветлио посебну атмосферу овог дана и значај који има за локалну заједницу.

Иако је званичан датум 9. август, припреме за Пантелију почињу данима раније како духовно, кроз литургије и молитву, тако и телесно, кроз окупљање родбине и сусрете са најмилијима. Дан пре славе, у Цркви се служи вечерња служба, а окупљени верници дочекују свештенике из околних места.

Увече, млади се окупљају на спортским теренима, у кафићима, на „бедемчићу“, како би заједно дочекали најважнији дан за село.

На сам дан славе, Свету литургију у Храму посвећеном Светом Пантелејмону предводи више свештеника, а окупља се велики број верника из села и околних места. Током службе се, како наводи мештанин, моли за благостање села, за покој душа предака и за све живе и присутне.

Након литургије следи славски ручак и дружење са породицом и гостима. Посебну радост, као и сваке године, доносе „славароши“ – продавци играчака и забавних садржаја за децу, ринфузних слаткиша, балона и разних веселих ситница. Мештани у шали коментаришу како се величина славе мери по томе колико је било славароша: „од кривине па до самопослуге“.

Увече се одржава вечерња служба и уводи нови сеоски кум, а потом следи за многе омиљени део,  музичко славље широм села. „Прозори се тресу на свим кућама, биле оне ближе или даље – али Пантелија је, мора се обележити“, наводи аутор.

За неке, управо током ове вечери започну нове везе, па чак и будући бракови.

Пантелија за Обровчане је празник душе, успомена и наде. „То је прилика да отворимо стара врата куће, удахнемо мирис детињства и вратимо се у топлину породичних успомена“, пише аутор овог текста на њиховој локалној групи. Како и сам закључује: „Сви ми чекамо предстојећу Пантелију, у нади за боље сутра.“
