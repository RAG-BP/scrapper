---
title: "Чауре полупразне, џепови још празнији"
date: 2025-07-10
category: Друштво
url: https://backapalankavesti.com/drustvo/poljoprivreda-drustvo/caure-poluprazne-dzepovi-jos-prazniji/
---

Ранијих година мак су махом сејали Словаци у Банату и продавали га или на овдашњем тржишту или велетрговцима у земљи матици са којима имају уговоре о продаји и стандрадима производње које важе у ЕУ.

Први такав извозни уговор – 25 тона мака за Словачку по берзанској цени од 1,9 евро килограм кренуће из Падине у општини Ковачица где мака има на око 300 хектара.

Пољопривредник из Падине Миша Хромчик казао је за Дневник да је извозна цена од прошле године, а принос ове године нижи за 30 одсто.

„Пуно је мака посејано и у Словачкој. Понуда је већа од тренутне потражње па је цена мака прошлогодишња. Каква ће цена бити у наредном периоду видеће се када тамо крене жетва за десетак дана“.

У атару Надаља на подручју општине Србобран јесенас је посејан по први пут на око 300 јутара, док је у Кисачу код Новог Сада као и протеклих година па и деценија заузео је око 50 јутара.

Тамошњи пољопривредник Владимир Возар, почео је мак да жање ове седнице и први резултати показују да ће га имати испод просечних приноса. Изјавио је да ће бити задовљан ако мака буде имао 400 килограма чистог по јутру.

„На основу вишегодишњег искуства клима је све лошија а цена и приноси све нижи. Ове године у јесен је било кише, зима блага, али када је мак требао да се опрашује стигло је хладно и кишовито време, није било пчела и зато су сада чауре полупразне“, казао је Возар.

Ратар из Надаља Бранко Голуб казао је да се земљорадници окрећу другим јесењим културама у жељи за бољом зарадом али како мак није стратешки производ, као рецимо пшеница, ове сезоне ће га бити превише и тешко ће се продати иако су приноси испод просека.

„Мак доноси мало више новца од пшенице, али је сада лоша цена. Домаћи велики трговци нуде свега 1,5 евро за килограм“, каже Голуб који наводи да није повезан са словачким увозницима али каже да наши трговци мак извозе и у Мађарску.

Он целокупан род годинама продаје на домаћем тржишту, пекарама и у трговине у Новом Саду и од куће.

По његовим речима навелико се мак продаје за 240 динара килограм а требало би да кошта најмање 300 динара очишћен.

„Са ценом од 240 динара нећу бити на губитку али нећу имати ни велику добит. На срећу имам и пшенице и уљане репице, па ће њихови одлични приноси финансијски извући пољопривреднике који имају и мака“.
