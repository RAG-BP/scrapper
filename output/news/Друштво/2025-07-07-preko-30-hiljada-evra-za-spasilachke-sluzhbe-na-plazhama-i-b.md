---
title: "Преко 30 хиљада евра за спасилачке службе на плажама и базену у Бачкој Паланци"
date: 2025-07-07
category: Друштво
url: https://backapalankavesti.com/drustvo/nase-price/30-hiljada-evra-za-spasilacke-sluzbe-na-plazama-i-bazenu/
---

У тренутку када је човек испливао из воде, према изјавама очевидаца, на плажи није било ангажованих спасилаца. Поводом овог случаја, извршили смо увид у документацију Јавног предузећа УСР „Тиквара“ како би проверили да ли је ангажовање спасилаца планирано, у ком обиму и по којој цени.

Док јавност још увек не зна да ли је званично отворена сезона купања на плажама у Бачкој Паланци, Јавно предузеће УСР „Тиквара“ већ је у првој измени Плана јавних набавки за 2025. годину предвидело преко 4,3 милиона динара за активности повезане са плажама и базеном.

Највећа појединачна ставка односи се на ангажовање спасилаца за базен и плаже, за шта је предвиђено чак 3.000.000 динара без ПДВ-а, што са порезом износи 3.600.000 динара. Тај износ је више него троструко већи у односу на прошлогодишњи, али није наведено да ли је повећан број спасилаца, дужина сезоне, број локација или неки други параметар који би објаснио драстичан скок цене.

Иако се званична купалишна сезона формално проглашава одређеним датумом ,најчешће 1. јула, то не значи да управљач купалишта нема обавезу да се о безбедности грађана стара и пре тог датума. Преходних година били су различити датуми када је сезона отварана на плажама у Бачкој Паланци.

Ако је простор визуелно обележен бовама, лако приступачан и делује као да је „де факто“ отворен, онда је за јавност тај сигнал довољан да верује да је купање дозвољено. Управљач купалиштима УСР „Тиквара“ као носилац права коришћења мора обезбедити јасну сигнализацију уколико купалиште није у функцији. Уколико постоје бове, тј означена је површина за купање, али не постоје обавештења, јавност има право да претпостави да је купалиште у функцији.

Базен у Бачкој Паланци званично је отворен и спасилачка служба тамо функционише у пуном капацитету, али шта је са градском плажом и језером Тиквара? Табле на плажи указују да спасилачка служба ради од 12 до 18 часова, али не постоји званично саопштење о почетку сезоне и не стоји обавештење да је купање забрањено.

Иако УСР „Тиквара“, јавно предузеће које управља плажом и спортским објектима у Бачкој Паланци, сваке године планира и троши милионске износе из јавних средстава, грађани не могу да сазнају с ким се склапају уговори, под којим условима, нити ко одређује цене и рокове.

Разлог лежи у чињеници да се већина набавки не спроводи кроз отворене јавне конкурсе, већ путем директних уговора, позивајући се на изузетак из члана 27. став 1. тачка 3. Закона о јавним набавкама.

У пракси, међутим, овај механизам се све чешће користи као начин да се избегне конкуренција и да се уговори додељују унапред познатим партнерима. На пример, набавка „услуга ангажовања спасилачке службе за базен и плажу“ вредна три милиона динара није видљива на Порталу јавних набавки а требало би да је реализована у мају ове године, што значи да јавност нема увид у понуде, критеријуме избора, нити уопште у постојање више понуђача.

Иронија је у томе што је УСР „Тиквара“ само у 2024. години издвојила 550.000 динара за услуге информисања. Исто је поновљено и у 2025. години јер у плану стоји опредељених 500.000 динара за исту намену.

Међутим, није познато на који начин се тим средствима грађани заиста информишу. На званичном сајту УСР „Тиквара“ нема објављених свих уговора, као и на порталу јавних набавки, а нема ни података да ли је сезона купања на плажи почела или није.

Уколико дође до утапања на јавном купалишту, примарна одговорност лежи на управљачу тог простора, као што је ЈП УСР „Тиквара“ и локалној самоуправи Општини Бачка Паланка.

Препоруке Црвеног крста Србије и стандарди безбедности на купалиштима који се користе као смернице у локалним самоуправама широм земље, недвосмислено указују да визуелна доступност и уређеност водене површине као што су постављене бове, уређени прилази, клупе, тушеви или мобилијар за грађане представљају сигнал да је купалиште функционално и безбедно за коришћење.

Уколико не постоји изричита и видљива информација да је купање забрањено или да купалиште није званично отворено, грађани се с правом могу ослонити на визуелне елементе. У таквом контексту одговорност за евентуалне инциденте не лежи на појединцима него на управљачима који нису предузели мере обавештавања, обезбеђења или физичког спречавања коришћења површине.
