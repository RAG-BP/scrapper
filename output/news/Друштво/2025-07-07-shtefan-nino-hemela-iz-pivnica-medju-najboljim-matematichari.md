---
title: "Штефан Нино Хемела из Пивница међу најбољим математичарима"
date: 2025-07-07
category: Друштво
url: https://backapalankavesti.com/drustvo/sjajne-zvezde-naseg-neba/stefan-nino-hemela-iz-pivnica-medju-najboljim-matematicarima/
---

Штефан Нино Хемела, ученик трећег разреда Основне школе „15. октобар“ из Пивница, остварио је изузетан успех и освојио прво место у својој категорији. Иако је своје место поделио са још четворицом ученика из целе Србије, Штефан се издвојио одличним резултатима међу укупно 1.553 учесника у својој групи.

Поред овогодишњег успеха на „Кенгуру без граница“, Штефан је и раније бележио завидне резултате на многобројним математичким такмичењима. Прошле године је на истом такмичењу освојио друго место, док је у првом разреду, на такмичењу „Мислиша“ заузео прво место, а у другом разреду друго. Овај талентовани основац показује велику страст према бројевима и логичким изазовима, што се може приметити и по томе, што је две године заредом учествовао и на Међународној олимпијади из менталне аритметике.

Такмичење „Кенгур без граница“ се одржава једном годишње, обично трећег четвртка у мају, при чему милиони ученика истовремено решавају тест са задацима затвореног типа и више понуђених одговора. Задаци су конципирани тако да промовишу креативно и логичко размишљање. У Србији, организацију води Друштво математичара Србије, које објављује задатке, решења и резултате за све узрасте.

Организовано је према јединственим правилима и структурама, има за циљ да популаризује математику међу младима, развија њихово логичко мишљење и подстакне примену стеченог знања кроз решавање проблема
