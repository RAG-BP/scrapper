---
title: "Јакшићи из Нештина нуде најбоље домаће вино"
date: 2025-07-07
category: Друштво
url: https://backapalankavesti.com/drustvo/nase-price/jaksici-iz-nestina-nude-najbolje-domace-vino/
---

Како каже Јован, манифестација „Нештински сокаци“, им је и претходне године донела лепо искуство. Иако је била мало слабија заинтересованост за алкохол, били су прилично задовољни, с обзиром на то, да је ова манифестација била једна од њихових првих.

Осим што су се са манифестације вратили са лепим утисцима, са собом су понели још један успех. Њихов штанд, који су пажљиво уредили, добио је и званично признање, плакету за најбоље уређен штанд.

Од онога што производе, избор је прави мали гастрономски музеј. Од вина, ракије, ликера… Свако пиће има своју причу и својие верне купце. Ове године, посебно су истакли вермут, који је један од новитета у њиховој понуди, као и ликер од дрењина, за који кажу да је прави хит међу онима који траже нешто аутентично.

„Од ликера, имамо од ораха, вишања, дрењина, грожђа и, наравно, домаћи пелинковац“, каже Јован и додаје да је пелинковац, такође, нови производ у њиховој понуди. Почели су да га праве прошле године, и већ је нашао своје место међу љубитељима правог, домаћег пића.

Ипак, како кажу, највећи део продаје обављају код куће. Јованово пољопривредно газдинство је породично и све што праве, продају директно онима који долазе у Нештин, баш због укуса којег не могу да пронађу у продавницама.

„Манифестације нам више дођу као прилика да покажемо шта радимо, да људи пробају, да упознају нас, а и ми њих“, каже за крај Јован и додаје да осим Нештинских сокака највише воле да посећују манифестације у околним местима.
