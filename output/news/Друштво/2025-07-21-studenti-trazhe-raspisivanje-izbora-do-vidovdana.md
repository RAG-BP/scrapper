---
title: "Студенти траже расписивање избора до Видовдана"
date: 2025-07-21
category: Друштво
url: https://backapalankavesti.com/drustvo/aktuelno/studenti-traze-raspisivanje-izbora-do-vidovdana/
---

Студенти су у отвореном писму Влади Србије, које су пренели на Инстаграму, траже да у складу са Уставом Србије упути образложени предлог председнику Републике за распуштање Скупштине Србије, са циљем расписивања ванредних парламентарних избора до тог термина.

Од Владе траже и да апелује на Министарство унутрашњих послова (МУП) да до суботе у 21 час, у складу са Законом о јавном окупљању, прекину „наводно пријављени јавни скуп у Пионирском парку и Улици Трг Николе Пашића“.

„Тренутна Влада добила је мандат од Скупштине Србије, која не одражава актуелно политичко стање у земљи. Режим је показао да нема више капацитет да води државу кроз највећу друштвено – политичку кризу у протеклих неколико деценија“, навели су студенти у отвореном писму.

Према њиховим речима, највећи протести у историји Србије су „делегитимисали ову власт“, због чега су још 5. маја тражили расписивање ванредних парламентарних избора.

„Сматрамо да су избори основни механизам сваког демократског друштва доведеног до овог степена неповерења у институције и да алтернативно решење ове кризе не постоји“, додали су студенти.

Када је у питању скуп „студената који желе да уче“, студенти сматрају да су Пионирски парк и његова околина већ више од три месеца „узурпирани, упркос бројним захтевима грађана упућених надлежним институцијама“.

„Наш захтев је упућен Влади зато што се МУП није одазвао на досадашње жалбе и пријаве грађана, као и из разлога што припадници МУП-а, који обезбеђују скуп на наведеном подручју, у више ситуација нису поступали по службеној дужности“, додаје се.

Студенти су навели да сматрају да су ти захтеви оправдани, у интересу шире јавности, као и да су својим досадашњим деловање доказали да се не залажу и противе сваком облику насиља.

„У суботу, 28. јуна у Београду ће се одржати скуп на коме очекујемо присуство великог броја незадовољних грађана и не можемо да предвидимо даље кораке грађана након званичног завршетка скупа“, пише у отвореном писму.

С обзиром да су исти ти грађани, како су додали, како неформално тако и формално већ више пута изнели исте захтеве, студенти су „последњи пут апеловали“ на испуњење истих како би „спречили кулминацију грађанског и студентског незадовољства“.

„Ми очекујемо да ће у случају неиспуњења наведених захтева у датом року грађани Србије бити спремни да предузму све постојеће мере грађанске непослушности, како би заштитили своје основно право на слободан и легитиман демократски систем“, додаје се у отвореном писму Влади Србије.

Студенти су додали да ће ускоро објавити више информација о самом протесту на Видовдан.

„Остајемо у овој борби до краја. Видимо се на Видовдан“, додаје се у њиховој објави на Инстаграму.
