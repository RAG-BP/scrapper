---
title: "Да ли сте предложили вашег кандидата за Октобарску награду?"
date: 2025-07-21
category: Друштво
url: https://backapalankavesti.com/drustvo/konkursi/da-li-ste-predlozili-kandidata-za-oktobarsku-nagradu/
---

БАЧКА ПАЛАНКА – Одбор за признања и награде Скупштине општине Бачка Паланка позвао је све грађане, удружења, институције и организације да до 31. августа 2025. године поднесу предлоге за доделу Октобарске награде, највишег јавног признања које Општина додељује поводом Дана ослобођења, 20. октобра.

Октобарска награда додељује се као посебно признање за изузетан допринос у областима привреде, науке, културе, образовања, здравства, спорта, социјалне заштите и заштите животне средине. Награда може бити додељена појединцима, организацијама, установама и удружењима који су својим радом значајно допринели развоју и унапређењу општине Бачка Паланка.

Право предлагања имају сви грађани, групе грађана, предузећа, јавне установе, удружења, политичке и друге друштвене организације, као и органи локалне самоуправе.

Предлог мора бити достављен у писаној форми, уз обавезно образложење које садржи основне податке о подносиоцу, информације о кандидату, као и јасно наведене разлоге зашто се кандидат предлаже за ово високо признање. (можете написати руком на папиру или откуцати рачунару). Важно је да се потпишете и представите. Уколико се предлог односи на достигнућа настала после 31. августа, изузетно се може узети у разматрање ако се ради о резултатима од посебног значаја.

Уколико желите да највише признање општине буде додељено онима који то заиста заслужују, важно је да се и сами укључите у процес.

Према устаљеној пракси у општини Бачка Паланка, предлози за доделу Октобарске награде достављају се писмено, у папирној форми, уз комплетно образложење, и предају се: на писарници Општинске управе Бачка Паланка са назнаком:„За Одбор за награде и признања, предлог за Октобарску награду“.

Ако желите, предлог можете послати и поштом, на адресу Општине Бачка Паланка, с тим да се препоручује да пошиљка буде препоручена.
