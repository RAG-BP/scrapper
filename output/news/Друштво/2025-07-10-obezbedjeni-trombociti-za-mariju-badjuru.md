---
title: "Обезбеђени тромбоцити за Марију Бађуру"
date: 2025-07-10
category: Друштво
url: https://backapalankavesti.com/drustvo/aktuelno/obezbedjeni-trombociti-za-mariju-badjuru/
---

Одмах по сазнању да је Марији неопходна помоћ, Црвени крст Бачка Паланка ставио је све своје капацитете на располагање. У сарадњи са Заводом за трансфузију крви Војводине и уз подршку добровољних давалаца, обезбеђене су потребне количине тромбоцита. У четвртак (03.07.) је организована и нова група давалаца, а даље акције биће реализоване у договору са надлежним институцијама.

Породица и пријатељи Марије Бађуре упутили су позив свим хуманим људима да, уколико имају крвну групу Б+ или Б– и испуњавају здравствене услове, донирају тромбоците у Заводу за трансфузију крви Војводине у Новом Саду. Посебно се апелује на особе старости од 18 до 60 година, које су доброг здравља, нису на терапији, а у случају жена — да нису рађале.

Црвени крст Бачка Паланка захваљује свим грађанима на одзиву и упућује жеље за брз и успешан опоравак Марији Бађури.
