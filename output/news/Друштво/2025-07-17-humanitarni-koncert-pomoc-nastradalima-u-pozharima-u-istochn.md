---
title: "Хуманитарни концерт – Помоћ настрадалима у пожарима у Источној Србији"
date: 2025-07-17
category: Друштво
url: https://backapalankavesti.com/drustvo/nase-price/humanitarni-koncert-pomoc-nastradalima-u-pozarima-u-istocnoj-srbiji/
---

Сакупљено је 32.420 динара и 20 евра, што ће преко бачкопаланачког Црвеног крста бити прослеђено жртвама серије пожара који су захватили села и градове Источне Србије.

После уводних речи модератора догађаја, свештеника евангеличке цркве и stand-up комичара Дејана Рајића, кренуо је програм. Редом су наступили ученици Клуба класичне гитаре „Акорд“; Бранко Арваи и Дарко Керавица су певали духовне песме; афористичар Ненад Неша Живков из КК „Дис“; гост из САД Рајан Донахју.

При крају програма, сакупљени су добровољни прилози у висини већ поменуте суме.
О самом хуманитарном концерту, за БАП вести је говорио један од организатора, и оснивач Фејсбук групе „Помоћ од срца“ из Бачке Паланке, Бранко Арваи:

„Наша група постоји већ три године, а на идеју да помогнемо народу који је страдао од серије пожара у источном делу наше Србије, дошли смо заједно са Књижевним клубом Дис и Клубом класичне гитаре Акорд. На почетку нисмо знали где ћемо одржати концерт, али на крају смо добили салу у Комитету и упркос кратком времену за припреме, задовољни смо и извођачима и одзивом публике. Колико год смо новца скупили, од срца је.“

Ватра, поготово у ова топла летња времена, бива немилосрдна, гута све, куће, њиве, воћњаке, домаће животиње. Срећа у тој великој несрећи је што није било људских жртава. Као увек у тешким временима, прорадила је људска солидарност, жеља да се помогне, тако да ни наши Паланчани нису изостали у тој хуманитарној акцији. Како неко једном рече: наше мало је за неког много!
