---
title: "Милана Иванишевић – одлучним ставом инспирација другима"
date: 2025-07-07
category: Друштво
url: https://backapalankavesti.com/drustvo/sjajne-zvezde-naseg-neba/milana-ivanisevic-odlucnim-stavom-inspiracija-drugima/
---

„Милана Иванишевић је оставила дубок траг у својој генерацији како резултатима, тако и примером. Од самог почетка школовања Милана се истакла као изузетно марљива, одговорна и посвећена ученица.

Њена радозналост, ширина интересовања и спремност да увек учи нешто ново водиле су је кроз бројне активности и ваннаставне садржаје које је школа нудила.

Већ у првом разреду, кроз „Еразмус+“ пројекат у Сремским Карловцима, заинтересовала се за екологију и активно се укључила у рад школске заједнице. Током наредних година учествовала је на такмичењу „Књижевна олимпијада“ а посебно се истакла учешћем у двонедељној лингвистичкој радионици у Тршићу јула 2024. године, где је унапређивала своје језичке способности и критичко мишљење.

Била је активан члан Ученичког парламента и читалачког клуба показујући лидерске вештине, али и саосећајност и способност тимског рада. Њено ангажовање се није завршавало у школи, волонтирањем у Црвеном крсту Бачке Паланке дала је лични допринос заједници, показујући хуманост и зрелост.

Милану краси висок ниво одговорности, поузданости и унутрашње мотивације. Њени наставници и вршњаци је описују као особу на коју се увек можете ослонити, која својим понашањем и ставом инспирише друге. Њен став је одлучан“, рекла је за портал Бап вести, Данијела Шкаво, Миланина разредна.
