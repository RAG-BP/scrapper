---
title: "Протестна шетња у Бачкој Паланци поново поред просторија СНС-а"
date: 2025-07-10
category: Друштво
url: https://backapalankavesti.com/drustvo/aktuelno/protestna-setnja-pored-prostorija-sns-2025/
---

Након што су се скупили, стотинак грађана кренуло је у протестну шетњу улицом Краља Петра Првог, поред Техничке школе 9. мај до раскрснице код гимназије где су присутни са 17 минута тишине одали почаст страдалима у Новом Саду и дечаку који је страдао након олујног невремена 2023 године у Бачкој Паланци.

Након одавања поште, присутни су кренули у шетњу улицом Браће Рибникара, Иве Лоле Рибара, Веселина Маслеше и кроз Уску улицу, па све до платоа у центру. Занимљиво је да је ово други пут да протестна шетња пролази кроз Уску улицу, поред просторија Спрске напредне странке у Бачкој Паланци, које су у ранијем периоду биле чуване од стране чланова странке.
На платоу присутнима се обратио Драган Прпа који је рекао да је била очекивана посета студената данашњем протесту, али да они нису ипак могли да се организују и да дођу данас. Позавао је све грађане да се окупљају у зборове и да ако могу присуствују великом студентском протесту који је заказан на Видовдан.

Једна од кључних тачака везаних за протесте у Бачкој Паланци је Уска улица, кроз коју су учесници први пут прошли 13 априла уз звиждуке и поруке незадовољства носећи транспарент „Веру за црвену, након напете ситуације у марту месецу.

Сетимо се, управо на средини Уске улице, 23. марта, ова улица постала је сцена дубоке поделе. Са једне стране стајали су симпатизери и чланови владајуће странке, који су узвикивали „Ацо Србине“, окупљени испред страначких просторија, док су се са друге стране налазили грађани који су протестовали, носећи транспарент „Бачка Паланка подржава студенте“. Иако је улица широка свега четрдесетак метара, тог дана деловала је као провалија између два света. Данас, Уска улица више није линија поделе, већ траса грађанске истрајности.
