---
title: "Марија Бађура из Бачке Паланке добила битку, јавила се са добрим вестима"
date: 2025-07-17
category: Друштво
url: https://backapalankavesti.com/drustvo/nase-price/marija-badjura-iz-backe-palanke-dobila-bitku/
---

БАЧКА ПАЛАНКА – После неколико дана неизвесности и снажне борбе, наша суграђанка Марија Бађура обрадовала је све који су јој пружили подршку. Из болнице је стигла порука да се осећа одлично и да је, што је најважније, дијагноза леукемије званично искључена.

Како је навела, првих пет дана боравка у болници били су изузетно тешки и испуњени неизвесношћу, али су сви резултати сада одлични. Тромбоцити су се стабилизовали без потребе за даљим трансфузијама, а узрок свих симптома био је тромб у нози и још један у вени у близини јетре. Марија је навела да је имала среће што је на време потражила помоћ.

„Имала сам среће јер сам се јавила у последњем моменту. Ко зна како би се то завршило да нисам на време одреаговала“, написала је. „Хвала свима који су били уз мене и који су се одазвали у тим моментима. Захвална сам до неба. Пожелела бих да се захвалим свакој особи која је на било који начин помогла“, написала је Марија.

Подсећамо, почетком јула покренут је јавни позив за донацију тромбоцита, након што се Марији Бађури нагло погоршало стање. Њено тело је било прекривено модрицама, а хитно јој је била потребна донација тромбоцита крвне групе Б+ или Б–. Апел је најпре проширен преко друштвених мрежа, где су се грађани масовно укључили делећи објаве, тражећи одговарајуће даваоце и нудећи помоћ.

Црвени крст Бачка Паланка је одмах реаговао и ставио све своје капацитете на располагање. У сарадњи са Заводом за трансфузију крви Војводине организован је превоз давалаца у Нови Сад, а у року од само неколико дана, обезбеђене су потребне количине крви. Посебно је значајна била организована акција у којој је Црвени крст упутио позив свим особама са одговарајућом крвном групом, уз напомену да се ради о хитаном случају. Одзив је био велики, људи су се јављали из Бачке Паланке и околних места, желећи да помогну.

Уз несебичну помоћ медицинских тимова, правовремену донацију тромбоцита и огромну подршку породице, пријатеља и хуманих грађана, здравствено стање Марије Бађуре је стабилизовано.

Ауторка: Јована Данилов
