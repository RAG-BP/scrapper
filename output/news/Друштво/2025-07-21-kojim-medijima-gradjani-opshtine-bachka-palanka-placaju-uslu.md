---
title: "Којим медијима грађани општине Бачка Паланка плаћају услуге информисања"
date: 2025-07-21
category: Друштво
url: https://backapalankavesti.com/drustvo/nase-price/medijima-gradjani-backa-palanka-placaju-usluge-informisanja/
---

Општина Бачка Паланка је у буџетима за 2024. и 2025. годину издвојила по 15 милиона динара за финансирање јавног информисања, а конкурс расписује председник општине Бранислав Шушница. Средства су делимично додељена путем јавног конкурса, а делимично путем директних уговора, што је пракса која се поновила у обе године.

Према доступним подацима, у 2024. години само 1,5 милион динара од укупно планираних 15 милиона додељен је путем конкурса који је расписан у октобру, уместо у марку како прописује закон.

Према званичном решењу од октобра 2024. године, средства у укупном износу од 1.500.000 динара додељена су за седам медијских пројеката:

Радио и телевизија Бачка Паланка доо: 250.000 динара

Портал РТВ БАП: 250.000 динара

Недељне новине: 240.000 динара

Јосип Швећ ПР БАПНЕТ: 200.000 динара

Агенција „Арија“: 200.000 динара

Радио Импулс: 200.000 динара

Клик на вести: 160.000 динара

Остатак средстава (преко 13 милиона динара) додељен је путем директних уговора са медијима. Према доступним подацима наведени износи припали су следећим медијима:

РТВ Бачка Паланка: 5.500.000 динара – За период од 24.04.-31.12.2024.(Просечно: око 611.000 динара месечно)

Делта ТВ: 3.000.000 динара – За период од 25.04.-31.12.2024.(Просечно: око 333.000 динара месечно)

Клик на вести: 2.000.000 динара – За период од 24.04.-31.12.2024.(Просечно: око 242.424 динара месечно)

Vojvodina Uživo: 1.200.000 динара – За период од 11.10-31.12.2024.       (Просечно: око 400.000 динара месечно)

Hashtag Digital Media Group: 485.000 динара – За период од 20.05.-31.12.2024.(Просечно: око 60.000 динара месечно)

У опису уговора наведено је да се финансирају садржаји који „промовишу активности и пројекте Наручиоца“ и „јачање репутација локалне власти“. Уговори су се реализовали на основу издатих фактура које је доставио пружалац услуге, тј. медиј.

Укупно посматрано, износ од преко 12 милиона динара потрошен је за период од осам месеци (од априла до децембра), што значи да је у просеку преко 1,6 милиона динара месечно издвајано за информисање путем уговора, без конкурса.

У 2025. години, како стоји у решењу Комисије за оцењивање пројеката у области јавног информисања, расподела 1,5 милиона динара обављена је на основу конкурса број I-40-5/2025. Међу добитницима су:

Радио и телевизија Бачка Паланка: 300.000 динара (пројекат „Заједно кроз године“)

Портал РТВ БАП: 250.000 динара („Терапија није табу тема“)

Недељне новине/ „Клик на вести“: 270.000 динара и 280.000 динара за други пројекат

Савез Срба из региона: 50.000 динара

Видео продукција Арија: 100.000 динара

Радио Импулс: 150.000 динара

Епархија бачка СПЦ: 100.000 динара

О начину расподеле преосталих 13,5 милиона динара за 2025. годину путем директних уговора, јавност за сада није званично обавештена, али колико смо упознати и ове године ће се средства делити на исти начин као и претходне године путем јавних набавки, без јавног конкурса и без расписивања јавне набавке, као и претходне године.

Медиј БАП ВЕСТИ је добио 0 динара из буџета општине Бачка Паланка.

Висина средстава предвиђених за суфинансирање пројеката производње медијских садржаја из области јавног информисања на територији општине Бачка Паланка у следећим годинама износила је:
• 2019. година: 12.000.000,00 динара.
• 2020. година: 13.200.000,00 динара.
• 2021. година: 13.200.000,00 динара.
• 2022. година: 13.200.000,00 динара.
• 2023. година: 13.200.000,00 динара.
• 2024. година: 1.500.000,00 динара – ( Ван конкурса 13.500.000 -услуге по уговору)
• 2025. година: 1.500.000,00 динара. – (Ван конкурса 13.500.000 -услуге по уговору)

Према анализи Независног удружења новинара Србије (НУНС) и организације БИРН Србија, општине све чешће за финансирање медија не користе конкурсно суфинансирање, већ средства распоређују кроз директне уговоре, позивајући се на члан 12. став 1. тачка 2) Закона о јавним набавкама, који предвиђа изузеће у случајевима „куповине времена за телевизијско или радијско емитовање“.

Ова пракса, како истичу из НУНС-а, не само да заобилази јавне конкурсе, већ и фаворизује поједине медије без јасних критеријума. Уместо подршке медијима који имају капацитете за продукцију садржаја од јавног интереса, средства често добијају они који преносе искључиво позитивне извештаје о раду локалне власти.

Важно је још рећи и да Јавна предузећа поседују своје буџете за информисање, нпр УСР Тиквара поседује буџет за информисање око 400.000 годишње, ПУ Младост око 50.000, итд..

Општина Бачка Паланка наставила је праксу оглашавања службених информација у дневним новинама ангажујући и ове године исту фирму Alo media system d.o.o. Београд за реализацију услуге информисања грађана путем штампаних медија. Такође радију Импулс плаћамо око 900.000 годишње.

Уговор за 2025. годину, вредан 124.200 динара са ПДВ-ом, закључен је у априлу, у оквиру јавне набавке, а исти износ и услови важили су и у 2024. години. Према објашњењу из конкурсне документације, Општина на овај начин обезбеђује информисање грађана о активностима и одлукама локалне самоуправе.

Фирма Alo media system добијала је уговоре и у ранијем периоду: 2022. година – 138.000 динара, 2020. година – 103.500 динара.

Укупна вредност ових уговора у последњих пет година износи 490.100 динара са ПДВ-ом, а сви су додељени за услуге оглашавања у штампаним националним медијима. Са истом фирмом уговорене су услуге и у претходном периоду, чиме се наставља тренд ангажовања истог добављача за комуникацију са широм јавношћу путем штампаних медија.

Према званичним подацима из одлука о додели уговора, Недељне новине из Бачке Паланке добијале су средства од општине скоро сваке године у протеклом периоду. Уговори су потписивани за услуге оглашавања у штампаним локалним медијима, са следећим износима:

2019. година: 970.000 динара без ПДВ-а (1.164.000 динара са ПДВ-ом)

2020. година- Недељне новине Бачка Паланка: 62.766 РСД

2021. година: 970.000 динара без ПДВ-а (1.164.000 динара са ПДВ-ом)

2022. година: 970.000 динара без ПДВ-а (1.164.000 динара са ПДВ-ом)

2023. година: 1.226.667 динара без ПДВ-а (1.472.000 динара са ПДВ-ом)

2024. година: 949.200 динара без ПДВ-а (1.139.040 динара са ПДВ-ом)

Укупан износ који је у овом периоду исплаћен „Недељним новинама“ износи  6.163.040 динара са ПДВ-ом.

С обзиром на то да је општина Бачка Паланка у више наврата ангажовала агенцију „OLORIN PRESS“, чији је оснивач Милорад Бојовић некадашњи народни посланик и члан Одбора за културу и информисање логично да се јавност пита (она јавност у чијем интересу ради Општинска управа) да ли је осим техничких услуга могао да понуди и нешто више?

Имајући у виду да је реч о човеку са искуством у јавној комуникацији и раду државних институција, можда би било корисно да управо он посаветује општинске функционере како да граде имиџ транспарентне, приступачне и модерне управе. Јер, ако већ улажемо близу три милиона динара у промоцију, ред је да се та слика у јавности заснива на садржају, одговорности и поверењу.

Ауторка: Јована Данилов
