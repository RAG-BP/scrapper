---
title: "Признања вишеструким даваоцима крви"
date: 2025-07-21
category: Друштво
url: https://backapalankavesti.com/drustvo/nase-price/priznanja-visestrukim-davaocima-krvi/
---

Током свечаности, многоструким добровољним даваоцима крви додељене су захвалнице и плакете за 35, 50, 75 и 100 давања крви. Један број давалаца није се појавио на свечаности, па ће им признања бити додељена накнадно.

Присутнима у сали први се обратио Бранислав Шобот, секретар бачкопаланачког Црвеног крста.

„Са задовољством се обраћам свима вама који сте данас овде, а који сте своју крв дали неколико десетина пута. Ову свечаност смо уприличили скромно, сходно времену у коме живимо. Мада знамо да заслужујете знатно више, не само од нас, већ од нашег друштва у целини. У могућности смо да вам доделимо само плакете и захвалнице. Покушавамо слањем дописа, секретаријату и министарствима да укажемо на значај давалаштва крви, али за сада не наилазимо на њихово велико разумевање. Надам се да ће то једног дана неко најзад да схвати, и да ће добровољни даваоци крви имати онакав статус какав заслужују. Пред вама добровољним даваоцима крви, човек увек треба да стоји мирно и да добро размисли шта ће рећи. У протеклој години у акције добровољног давања крви које су организоване на подручју наше општине одазвало се 5,07 одсто од укупног броја  њених становника. У Србији нема велики број општина које се могу похвалити са овим податком – свега шест до десет одсто. Наш организација Црвеног крста, као и остале у нашој земљи су организатори добровољног давања крви. Све заслуге пре свега за остварене резултате припадају даваоцима, који се редовно одазову на наш позив да добровољно дају крв“ – истакао је између осталог Бранислав Шобот.

Присутнима у сали краћим говором обратио се и др Милан Жарковић, председник УО Црвеног крста Бачка Паланка.

Након тога, уследила је додела признања племенитим људима, који су у минулој години драгоцену течност дали 35, 50, 75 и 100 пута.Dobr

Додељено је чак 48 признања: 20 давалаца је добило признање за 35 давања, као и за 50, њих седморо за 75, а за сто давања крви признање је додељено Предрагу Пилиповићу из Челарева.

Пилиповићу је уз захвалницу и плакету додељена и уметничка слика. Добровољним даваоцима крви за 35, 50 и 75 пута дату крв, који из различитих разлога нису били на свечаности, признања ће бити уручена накнадно.

Истакнимо на крају, да су током доделе признања добровољним даваоцима крви, неколико музичких нумера извели чланови Клуба акустичне гитаре „Акорд“ из Бачке Паланке.
