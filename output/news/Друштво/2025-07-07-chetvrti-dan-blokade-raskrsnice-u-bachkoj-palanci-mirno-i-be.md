---
title: "Четврти дан блокаде раскрснице у Бачкој Паланци, мирно и без инцидената"
date: 2025-07-07
category: Друштво
url: https://backapalankavesti.com/drustvo/aktuelno/cetvrti-dan-blokade-raskrsnice-u-backoj-palanci-mirno-i-bez-incidenata/
---

У среду, 3. јула, грађани који учествују у акцијама грађанске непослушности у Бачкој Паланци окупили су се нешто пре 20 часова на игралишту у близини „Гемосa“ одакле су се организовано упутили ка раскрсници улица Иве Лоле Рибара и Веселина Маслеше коју су блокирали за саобраћај.

Блокада саобраћаја трајала је до поноћи, а протекла је без инцидената уз присуство полицијских службеника који су обезбеђивали прилазе са суседних улица.

Ово је четврти дан заредом како грађани Бачке Паланке учествују у блокадама у знак подршке студентским захтевима и као вид изражавања грађанске непослушности. Протест је и овог пута протекао у мирној атмосфери учесници су слушали музику, разговарали, неки су играли одбојку, а присутан је био и велики број деце.

У завршници блокаде, након 23 часа учесници су на коловозу исписали поруке кредом, а на саму раскрсницу поставили су контејнере како би физички појачали блокаду. Према најавама учесника, блокаде се настављају и наредних дана од 20 часова, на новим локацијама широм Бачке Паланке.
