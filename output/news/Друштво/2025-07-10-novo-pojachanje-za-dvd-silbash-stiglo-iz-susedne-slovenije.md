---
title: "Ново појачање за ДВД „Силбаш“ стигло из суседне Словеније"
date: 2025-07-10
category: Друштво
url: https://backapalankavesti.com/drustvo/nase-price/novo-pojacanje-za-dvd-silbas-stiglo-iz-susedne-slovenije/
---

Реч је о возилу марке ТАМ 110 Т10, које је донедавно било један од најефикаснијих оперативних ресурса словенског друштва, а сада ће служити заштити живота и имовине грађана Силбаша и околине.

Возило поседује погон 4×4, што га чини веома погодним за интервенције на неприступачним теренима. Опремљено је резервоаром за воду капацитета 5.000 литара, пумпом високог притиска, као и комплетном ватрогасном надоградњом. Редовно одржавано и у одличном техничком стању, спремно је за хитне интервенције.

Из ДВД Силбаш наводе да, тиме што су им предали своје дугогодишње возило, „браћа Словенци“ су овим гестом показали велико пријатељство, поверење и подршку. Ово је друго возило које је друштво успело да обезбеди у последњих седам месеци, а у времену све учесталијих пожара, изазваних сушним периодима и временским непогодама, свака нова опрема им много значи.

Из ДВД-а су позвали све грађане, предузећа и пољопривредна газдинства из Силбаша и околине да подрже њихов рад, било донацијом, опремом, материјалом или на друге начине који могу допринети унапређењу услова рада.
