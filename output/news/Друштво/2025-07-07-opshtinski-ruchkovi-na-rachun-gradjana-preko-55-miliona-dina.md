---
title: "Општински ручкови на рачун грађана – Преко 5,5 милиона динара за оброке у четири године"
date: 2025-07-07
category: Друштво
url: https://backapalankavesti.com/drustvo/nase-price/opstinski-ruckovi-na-racun-gradjana-preko-55-miliona-dinara-za-obroke-u-cetiri-godine/
---

Уговори о угоститељским услугама за председника Скупштине општине Бачка Паланка последњих година постали су редовна ставка у општинском буџету. Без много пажње јавности, на ову намену се од 2022. до 2025. године потрошило 2.551.682 динара са ПДВ-ом.

Док поједине школе и установе траже донације за основне услове рада, представници власти уживају у јеловницима који укључују бифтек, пастрмку, лолос, капућино, домаћу ракију, топлу чоколаду и чак цеђене сокове.

Важно је напоменути да у ову анализу нису урачунати уговори који се односе на кетеринг услуге за потребе одржавања седница Скупштине општине Бачка Паланка, који се воде као засебна ставка. Према доступној документацији, од 2023. године до данас за ову сврху је склопљено уговора у укупној вредности од 587.458,00 динара без ПДВ-а (око 5.000 евра).

Уговори се односе на „председника Скупштине и његове потребе“, али не постоји јавна евиденција и информације ко је позван на те ручкове, у које сврхе, нити колико је оброка заиста реализовано.

У 2022. години, за угоститељске потребе председника Скупштине закључена су три уговора (три пута су расписане набавке) у укупној вредности од 579.652 динара без ПДВ-а, што са порезом износи 695.582 динара.

Годину дана касније, 2023, долази до наглог скока, уговор вредан 596.040 динара са ПДВ-ом додељен је угоститељском објекту „Тераса БП“, иако је постојала значајно повољнија понуда од само 286.145 динара. Одлука о избору скупље понуде није образложена у јавно доступном извештају.

У 2024. години, ситуација се понавља. Општина спроводи јавну набавку (партија 2 у оквиру поступка број 17/2024) где је понуђена цена за угоститељске услуге председника Скупштине износила 497.600 динара (597.120 динара са ПДВ-ом). И ове године, фирма „Тераса БП“ добија посао, упркос томе што је на тендеру постојала понуда од 152.660 динара. Разлика између прихваћене и одбијене понуде износи чак 344.940 динара, што је новац довољан за десетине комплетних оброка.

У 2025. години, без конкуренције, опет се склапа уговор са истом фирмом – „Тераса БП“, у вредности од 552.450 динара, што са порезом износи 662.940 динара. Уговор се односи на сукцесивно коришћење услуга током целе године, без навођења конкретног броја или врсте догађаја. Линк набавке

Ако узмемо у обзир просечну вредност једног комплетног оброка у ресторану (главно јело, салата, пиће) од 1.200 динара, произилази да је за четири године општина финансирала приближно 2.126.682 динара без ПДВ-а, односно 2.551.682 динара са ПДВ-ом, што би било еквивалентно око 2.126 оброка за своје потребе:

2022: ~579.652 динара без ПДВ-а → ~483 оброка

2023: ~496.700 динара без ПДВ-а → ~414 оброка

2024: ~497.600 динара без ПДВ-а → ~414 оброка

2025: ~552.450 динара без ПДВ-а → ~460 оброка

То је у просеку више од једног и по оброка дневно током четири године, рачунајући и викенде и празнике, све то о трошку грађана.

У просеку, то је више од једног ручка сваки дан, рачунајући и викенде и празнике.

Иако се ови уговори формално воде као „услуге по потреби“, не постоји јавна евиденција о томе колико је тих оброка заиста реализовано, ко су били гости, у које сврхе и с којим оправдањем. Подаци се не објављују, нити се у извештајима о раду Скупштине ови трошкови наводе са конкретним описом активности. Јефтиније понуде су у више наврата одбијене, без адекватног образложења.

Док грађани Бачке Паланке финансирају свакодневне ручкове председника Скупштине, нови подаци показују да се и Општинска управа слично понаша – и то без много транспарентности. Само у последње две године, овај орган локалне власти закључио је уговоре за угоститељске услуге у вредности већој од 3 милиона динара са ПДВ-ом.

Према објављеној документацији, у 2024. години потписана су два уговора:

Први уговор, вредан 958.993,20 динара са ПДВ-ом – Уговорена услуга се односи на „услуге у угоститељским објектима“ за потребе Општинске управе. Уговор се реализује сукцесивно, по потреби, током целе године.

Други уговор, у износу од чак 1.097.830,32 динара са ПДВ-ом, овога пута, наручиоци су заједно,  и Општинска управа и Општинско веће. Уговор се односи на „пружање услуга у угоститељским објектима“ за потребе ових тела власти.

Укупан износ од 3.015.816,72 динара за две године указује на континуирано коришћење јавног новца за храњење општинске администрације и одборника у ресторанима без објављених података ко су корисници, у којим приликама и колико је конкретно оброка реализовано.

Ако узмемо у обзир исту рачуницу као у случају скупштинских оброка, просечну вредност једног оброка од 1.200 динара, износ за Општинску управу омогућио би додатних 2.513 оброка.

Ко једе, шта једе, зашто и ко то плаћа?

Ауторка: Јована Данилов
