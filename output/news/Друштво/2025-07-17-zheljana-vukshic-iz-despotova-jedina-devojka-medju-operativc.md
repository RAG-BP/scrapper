---
title: "Жељана Вукшић из Деспотова једина девојка међу оперативцима"
date: 2025-07-17
category: Друштво
url: https://backapalankavesti.com/drustvo/nase-price/zeljana-vuksic-iz-despotova-jedina-devojka-medju-operativcima/
---

Деветнаестогодишња Жељана, по струци је за посластичарка, тренутно ванредно учи за кувара, а у плану јој је и факултет, јер, како каже каже, посластичарство јој је животна жеља. Ту би њена биографија могла да се заврши, међутим, код Жељане постоји још једна страст, она која се доста разликује од прављења колача и кувања.

Овог лета, Жељана је званично постала оперативни ватрогасац Добровољног ватрогасног друштва у Деспотову. Када је полагала је обуку, прошла теорију и праксу, изашла је пред комисију МУП-а и положила и тиме стекла звање оперативца. Сада је равноправан члан јединице, али иако носи исту униформу, сада носи и исту одговорност.

Али за разлику од „свих других“, она је једина жена међу оперативцима.

„Увек ми је било занимљиво ватрогаство. Моја млађа браћа су кратко време били чланови ДВД-а у Пивницама, ја сам једном пошла с њима и било ми је занимљиво, али сам мислила да то ипак није за мене“, прича Жељана.

Ипак, један комшија, иначе ватрогасац у Деспотову, предложио јој је да дође на годишњу скупштину Добровољног ватрогасног друштва. Прво је оклевала. А онда, када је отишла и пружила им шансу, све се променило.

„Прихватили су ме као да ме знају сто година. Упознала сам Анамарију и Јелену, које су сада моје најбоље другарице. Њихове приче о акцијама, дружењима и такмичењима су ме баш подстакле да помислим да ово ипак јесте за мене“, присетила се Жељана.

Од тог дана прошло је више од годину дана. Као што је споменула. недавно је положила испит за оперативца, пред комисијом Сектора за ванредне ситуације МУП-а. Сада је званично део оперативне јединице ДВД-а „Деспотово“, оспособљена да учествује у интервенцијама попут пожара, поплава и другим ванредним ситуацијама.

„С обзиром на то што сам млада девојка, у почетку сам мислила да то није за нас жене, али с ове тачке гледишта могу да кажем да сам се баш преварила. Овде су ме прихватили без иједне предрасуде. Шта год ми је требало, помоћ, савет, информација, увек су били ту. Ја сам једина жена међу оперативцима, мдђутим, међу малим ватрогасцима имамо више девојчица него дечака. Све нас је више“, истиче Жељана.

Иако још није имала прилику да учествује у стварној интервенцији, она је спремна за све изазове. Како каже, највише би волела да буде на терену у случају пожара на отвореном, техничке интервенције или помоћи у поплавама, како би била на услузи свима којима је помоћ неопходна.

„Није лако. Али зато се и обучавамо, да будемо ту кад затреба. То је суштина“, сматра Жељана, а свим дамама које се предомишљају да се прикључе, поручује:

„Разумем вас ако мислите да то није за вас. И ја сам се питала, да ли ћу ли бити довољно јака или прихваћена. Сада, када сам положила испит за оперативца, веома сам поносна на себе. Са мном су увек биле другарице, са којима сам прошла све заједно, како бих доказала да и те како имам снагу и место у ватрогаству“, поручује Жељана и додаје да, бити део ДВД-а, првенствено значи помагати људима, бити део тима, градити заједништво и превазилазити своје границе.
