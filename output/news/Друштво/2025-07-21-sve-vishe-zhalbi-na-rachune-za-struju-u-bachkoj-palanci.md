---
title: "Све више жалби на рачуне за струју у Бачкој Паланци"
date: 2025-07-21
category: Друштво
url: https://backapalankavesti.com/drustvo/aktuelno/zalbe-na-racune-za-struju/
---

Преко друштвених мрежа и портала све чешће се јављају грађани који тврде да су добили неосновано високе рачуне за струју, да уопште није било очитавања или да су рачуни стигли без икаквих података о потрошњи.

Од Старе Паланке до Синаја, од Гундулићеве до Партизана, грађани тврде да су добили рачуне са „нулом“ у пољу потрошње, што значи да очитавања бројила није било. Како многи наводе, рачун је у тим случајевима заснован на претходним проценама или аутоматским уносима, што за последицу има ненормално високе износе у наредном месецу, што би могло да доведе да потрошња оде у „црвено“.

„Стигао рачун, стање 0, нису уопште очитали. Следећи пут ће све сабрати, па ћемо упасти у црвену зону“, написала је једна корисница на Фејсбуку.

Други додају да ће тек у наредном обрачуну морати да плате укупну разлику, али по вишој тарифи.

Једна грађанка поделила је свој шок када је добила рачун од 78.000 динара за, како каже, просечну потрошњу. Коментари испод објаве указују на исти образац, неочитана бројила, самостално пријављена стања која нису узета у обзир, рачуни који касне и по више од две недеље.

„За мај плаћам 500 динара више јер су у априлу тек 6. унели стање од 1. априла и због разлике упао сам у црвену зону за мај месец. Скидам капу пред ЕПС. Крађа!“, тврду један мештанин.

Оваквих коментара је на десетине, уз честе примедбе да је „на шалтеру само губљење времена“ и да „запослени немају никаква овлашћења“.

Они који су покушали да уложе рекламацију најчешће тврде да су добили одговор „одбијено“, чак и у случајевима када су приложене фотографије бројила и самог рачуна. Грађани наводе да их службеници шаљу од канцеларије до канцеларије, без јасног упутства коме се обратити.

„Прошле године сам се три месеца борила са њима, писала жалбу на порталу, одлазила на шалтер, ништа нису решавали. На крају сам инсталирала апликацију и сама почела да шаљем стања“, написала је једна Паланчанка.

Грађани који користе апликацију „ЕД Србија“ успевају да добију коректније рачуне, али чак и ту има проблема. Неки наводе да апликација не препознаје бројило или да се унесени подаци не узимају у обзир. За многе, посебно старије грађане и становнике сеоских подручја, коришћење дигиталних алата представља додатну препреку.

„Ми у Сремачким селима никог немамо да очитава. Сами се сналазимо, преко пријатеља. Треба ми помоћ да инсталирам апликацију за мене и за стринину кућу“, написала је једна грађанка.

Упркос великом броју пријава, надлежни се до сада нису званично огласили. Ни ЕПС, ни локалне дистрибутивне јединице нису дале објашњење зашто се очитавања не обављају редовно, нити зашто се рачуни шаљу без основа. Систем жалби, како наводе грађани, скоро је нефункционалан, а одговорност се пребацује са једне службе на другу.

Потрошачке организације саветују грађанима да при сваком спорном обрачуну поднесу званичну рекламацију у писаној форми, уз фотографију бројила и копију рачуна. Уколико не добију одговор у року од 15 дана, могу се обратити и Поверенику за информације од јавног значаја или Заштитнику потрошача.
