---
title: "Младеновљани одговорили Шушници: Наше акције нису страначке, већ грађанске"
date: 2025-07-17
category: Друштво
url: https://backapalankavesti.com/drustvo/gradjanske-inicijative/mladenovljani-odgovorili-susnici-nase-akcije-nisu-stranacke/
---

Након јучерашњег обраћања председника општине Бачка Паланка Бранислава Шушнице на седници Скупштине општине када је изјавио да су организовања грађана у појединим месним заједницама „страначка“ и да „грађане није брига за децу, већ само за страначке интересе“, уследио је оштар одговор мештана Младенова који су учествовали у акцијама уређења села.

Мештани овог села упутили су саопштење јавности у коме кажу да иза свих њихових активности не стоји ниједна политичка странка, организација нити појединац. Како наводе, све што су радили у претходна три месеца, као што су сређивање јавних површина, дечјих игралишта, и чишћења запуштених делова села, организовали су сами, добровољно и о сопственом трошку.

„Иза наших акција стоје искључиво људи који овде живе и који желе да им село изгледа лепо. Ми то радимо заједно, за своје комшије, своју децу и за будућност Младенова,“ поручили су они у саопштењу.

У саопштењу подсећају да су годинама сведоци запуштености и одсуства реакције надлежних институција, што је, како наводе довело села у општини у овако тешко стање.

„Сматрамо да је глас грађана важан и да само заједничким снагама, удружени, сложни и солидарни можемо наше село учинити бољим местом за живот свих његових грађана. Удружени грађани Младенова наставиће и убудуће да делују и напорно раде, а све у нашем заједничком интересу“ стоји у завршници саопштења.

Ауторка: Јована Данилов
