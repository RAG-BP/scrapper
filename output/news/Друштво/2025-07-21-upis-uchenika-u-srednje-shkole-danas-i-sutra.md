---
title: "Упис ученика у средње школе данас и сутра"
date: 2025-07-21
category: Друштво
url: https://backapalankavesti.com/drustvo/obrazovanje/upis-ucenika-u-srednje-skole-danas-i-sutra/
---

Упис ће се обављати на два начина: електронским путем преко портала „Моја средња школа“, од данас у 8 часова до сутра до 15 часова и непосредно у школи у коју је ученик распоређен (осим за музичке и балетске школе) данас и сутра од 8 до 15 часова.

У првом кругу распоређено је 57.628 ученика, а у једну од прве три жеље распоређено је 83,63 одсто ученика, што је добар резултат, јер су ученици и њихови родитељи или други законски заступници добро сагледали успех и остварене бодове на завршном испиту, наведено је у саопштењу.

По првом опредељењу распоређено је 36.115 ученика, по другом 7.963, а по трећем 4.116 ученика.

Сваки ученик је имао право да искаже 20 различитих опредељења за образовне профиле.

У четворогодишње образовне профиле уписано укупно је 48.324 ученика, од чега у гимназије 15.124, док је у трогодишње образовне профиле уписано 9.304 ученика.

После првог уписног круга, нераспоређени ученици, њих 1.125, имају могућност да се у другом уписном кругу упишу на преостала слободна места.

У четворогодишњим профилима преостала су 8.182 места, док је у трогодишњим тај број 4.308.

Ученици који из здравствених и објективних разлога нису полагали завршни испит у јунском року моћи ће то да ураде 13, 14. и 15. августа.

Коначни резултати расподеле ученика по средњим школама и образовним профилима објављени су у петак на порталу Моја средња школа (www.mojasrednjaskola.gov.rs), два дана раније него што је то предвиђено школским календаром.
