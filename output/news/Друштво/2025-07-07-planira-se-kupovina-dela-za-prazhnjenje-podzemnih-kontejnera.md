---
title: "Планира се куповина дела за пражњење подземних контејнера који не постоје"
date: 2025-07-07
category: Друштво
url: https://backapalankavesti.com/drustvo/nase-price/jkp-komunalprojekt-planira-nabavku-nadgradnje-za-podzemne-kontejnere/
---

БАЧКА ПАЛАНКА – На 34. седници Општинског већа општине Бачка Паланка разматрана је и усвојена Друга измена Програма пословања ЈКП „Комуналпројект“ за 2025. годину, којом је уместо куповине булдожера планирана набавка две надградње за пражњење подземних контејнера у вредности од 8 милиона динара.

Међутим, како би се стекао јаснији увид у ову одлуку, истражили смо да ли постоји реална основа за ову набавку, јер је информација о постојању подземних контејнера у нашој општини и њиховој планираној инсталацији веома важна за разумевање оправданости овог улагања.

Како нам је званично потврђено из Јавног предузећа „Стандард“ они не располажу информацијама о томе да ли су идентификоване локације за постављање подземних контејнера, нити је то предузеће било ангажовано на изради било каквог идејног пројекта у вези са овим планом. Што значи да пројекат не постоји, а тиме и није планирана скора реализација постављања подземних контејнера у нашој општини.

Такође, из Одељења за урбанизам и грађевинарство Општине Бачка Паланка су потврдили да се овом одељењу до сада нико није званично обратио у вези са постављањем подземних контејнера за одлагање комуналног отпада на територији општине Бачка Паланка. Другим речима, није било никаквих званичних корака или планова према овом одељењу који би указивали на то да је постављање подземних контејнера део конкретног урбанистичког плана или пројекта. То додатно потврђује да тренутно не постоји основ за реализацију таквог пројекта, барем не у оквиру званичних планова Општине.

Да би набавка опреме за подземне контејнере била оправдана, неопходно је да се дефинишу конкретне локације у оквиру планских аката и да се изради идејни пројекат са техничким спецификацијама. На основу тих докумената требало би да се утврде тачни типови подземних контејнера и опрема која ће бити потребна за њихово пражњење.

Све ово захтева комплексне припреме и активности, укључујући информације о локацији, сагласности, идејно решење, пројектну документацију, техничке цртеже, процену утицаја на животну средину, грађевинску дозволу … Без ових предуслова, свака инвестиција у ову опрему је неоснована и ризикује да буде непримерена или нефункционална.

Један од највећих проблема на ову тему је што је ЈКП „Комуналпројект“ већ одлучило да набави надградње за пражњење подземних контејнера али без детаљног плана и разјашњених локација. Нема података о томе какви ће тачно контејнери бити купљени (нпр. хидраулични или електрични), ко ће их купити, од којих пара и када.

Без јасно дефинисаних техничких параметара као што су врста система који ће се користити, ова набавка представља непотребно трошење јавног новца. Могуће је да ће нови трошкови бити потребни ако се утврде потребе за додатном адаптацијом или заменом опреме која није компатибилна са постојећим системима.

Није јасно на основу чега је ЈКП „Комуналпројект“ донело одлуку да усмери средства за куповину надградње за пражњење подземних контејнера. Према доступним информацијама, још увек нису утврђене локације на којима ће подземни контејнери бити постављени, нити постоји техничка документација, идејни пројекат или студија на основу које би могле да се дефинишу техничке спецификације ове опреме.

Са техничке стране, надградња за пражњење мора бити у потпуности компатибилна са конкретним моделом подземног контејнера и са постојећим возилима која ће је користити. На тржишту постоји више типова решења, од кранова са куком, до хидрауличних платформи и система са различитим дубинама и капацитетима. Без детаљне пројектне основе и избора тачног модела, оваква набавка ризикује да буде непримерена.

Пре него што се издвоје буџетска средства и приступи набавци опреме, морају бити испуњени кључни предуслови и то су јасно дефинисан пројекат, утврђене локације и донета одлука о врсти контејнера. У супротном, постоји реална опасност да се опрема неће моћи користити или ће накнадно морати да се додатно финансира адаптација.

Ко је одговоран за ову одлуку?

Одговорност за ову одлуку носи директор ЈКП „Комуналпројект“-a, Управни одбор ЈКП-a као и чланови Општинског већа који су усвојили ову измену Програма пословања. Важно је нагласити да су одговорни и одборници који су на седници Скупштине Општине одобрили предлог за Другу измену плана пословања овог предузећа, односно потрошњу значајних буџетских средстава за ову набавку.

Уколико не буду испуњени основни предуслови за ову инвестицију, као што су дефинисана локација, пројектна документација и одређени технички параметри, ова набавка може довести до значајних трошкова без оправдања. Инвестиције у јавне ресурсе морају се заснивати на реалним потребама и јасно дефинисаној планској основи, а свака одлука која се доноси без ових основа угрожава транспарентност и поверење грађана у одговорно управљање јавним новцем.

Шта ће се десити ако набавка буде извршена без одговарајућег плана и одговарајућих локација?

Питамо се како овај процес напредује без претходно дефинисаних критеријума и без икаквих докумената који би објаснили сврху ових набавки? Постаје ли ово нови пример нерационалног трошења јавних средстава, или ће се ипак показати да ће ова инвестиција бити оправдана? Читаоци ће морати сами да процене.

Ауторка: Јована Данилов

Лаички речено, ово је као да желите да купите гуме за ферари који немате. Још није сигурно ни који модел аутомобила ћете да купите, нити када ћете га купити, али одлучите да купите гуме за тај хипотетички ферари. Купујете гуме без да имате аутомобил за који су те гуме потребне, иако можда једног дана купите неки модел аутомобила, али не знате који тачно.

У контексту подземних контејнера, то значи да се планира куповина опреме без да постоји конкретан план за постављање тих контејнера, нити су познате локације где би они требали да буду. Дакле, улаже се у нешто што тренутно није ни планирано, баш као што бисте купили гуме за ауто који још немате и можда никада нећете имати. Али ко зна… можда једног дана.
