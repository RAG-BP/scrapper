---
title: "Lára Vinkoviťová z Pivnice získala hlavnú cenu v literárnej súťaži"
date: 2025-07-10
category: Друштво
url: https://backapalankavesti.com/drustvo/sjajne-zvezde-naseg-neba/lara-vinkovitova-z-pivnice-ziskala-hlavnu-cenu-v-literarnej-sutazi/
---

Súťaž každoročne spája žiakov zo Slovenska a Slovákov žijúcich v zahraničí. Tento rok porotu zaujali práce detí zo Cypru, Chorvátska, Maďarska, Rumunska, Srbska a USA. Práve súťažiaci zo Spojených štátov a Srbska si odniesli hlavné ocenenia.

Slávnostné podujatie sa začalo položením vencov k soche Antona Bernoláka, významného jazykovedca, ktorý pôsobil v Nových Zámkoch ako farár. Po vyhodnotení nasledoval poznávací pobyt po Slovensku, ktorý každoročne organizuje Úrad pre Slovákov žijúcich v zahraničí.

Spolu s Lárou sa zúčastnili aj ďalší úspešní žiaci zo Srbska. Simeon Pintír (ZŠ 15. októbra, Pivnica) získal čestné uznanie za poéziu „Báseň o škole“, pod vedením učiteľky Anky Salčákovej, a Marína Tordajiová (ZŠ Jána Čajaka, Báčsky Petrovec) bola ocenená za prózu „Chmeľová tradícia“, ktorú napísala pod pedagogickým vedením Jarmily Pantelićovej.

Cenu predsedu Matice slovenskej (70 bodov) si odniesla Karolína Cehmajstrová zo ZŠ Jána Čajaka v Báčskom Petrovci za prózu „Od knihy k objavu histórie“, taktiež pod vedením učiteľky Pantelićovej.

Po oficiálnej časti sa výhercovia vydali na spoznávaciu cestu po Slovensku. Prvou zastávkou bolo mesto Senec, kde sa deti zoznámili s históriou a kultúrou regiónu. V najbližších dňoch ich čaká plavba loďou z Bratislavy na hrad Devín a účasť na podujatí Rytieri na Devíne.
