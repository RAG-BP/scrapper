---
title: "Протест „Востани Сербије“ и у Бачкој Паланци"
date: 2025-07-07
category: Друштво
url: https://backapalankavesti.com/drustvo/aktuelno/protest-vostani-serbije-i-u-backoj-palanci/
---

Грађани су се окупили у 19 часова код “Робне куће” и кренули у протестну шетњу улицом Краља Петра Првог. Колона се зауставила код раскрснице са Улицом Светозара Милетића (код православне цркве), где су окупљени накратко блокирали саобраћај и правили буку уз пиштаљке и узвике.

Око 20 часова, шетња је настављена улицом Цара Лазара до кружног тока код супермаркета ИДЕА, поред Техничке школе „9. мај“, а потом до платоа у центру града.

На платоу су присутни позвани да се прикључе зборовима по месним заједницама. Прочитано је и писмо подршке које су студенти у блокади упутили грађанима широм Србије.

У 21 час уследило је 17 минута тишине, након чега је у небо пуштено 17 белих балона, што је и значило завршетак протеста.

Слоган протеста 01. јуна био је „Востани Сербије“, по химни Устаничке Србије коју је написао Доситеј Обрадовић, а досад је више пута певана на студентским протестима и блокадама, који трају дуже од пола године.
