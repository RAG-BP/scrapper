---
title: "Прети велика суша ако за десет дана не буде кише"
date: 2025-07-21
category: Друштво
url: https://backapalankavesti.com/drustvo/poljoprivreda-drustvo/preti-velika-susa-ako-za-deset-dana-ne-bude-kise/
---

“Ако за 10 дана киша не падне, соја и кукуруз ће пропасти и може се у њиву ући са машином која ситни те остатке биљака, јер у њима нема ништа и вреди их давати стоци као храну”, рекао је Филиповић. Додао је да после тог рока “усеве не би спасао ни Дунав да се излије на њиву”.

Он је навео да су пре две недеље мерили влагу у земљи и утврдили су да на дубини од 15 центиметара нема влаге, затим да на дубини од 30 до 35 центиметара има мало влаге, док на 50 центиметара до три метра, где би требало да буде дубинске влаге – нема ни трунке.

“Мислили смо да од прошле године нема горе године, али ова је много гора. Не знам како ћемо преживети, дугујем за репроматеријал и средства за запрашивање 2,5 милиона динара”, рекао је Филиповић.

Додао је да је усеве, због недостатка влаге, напало гриње, а да су препарати за њихово уништавање изузетно скупи.

Род пшенице, како је навео, није лош, процењује се да ће просечан принос по хектару бити око шест тона, али да је цена од 20 до 21 динар “катастрофална”.

Председник Удружења пољопривредника Суботице Мирослав Матковић изјавио је да је кукурузу сада најпотребнија киша, јер формира род.

“Због ове суше неки пољопривредници од кукуруза не очекују ништа, неки оптимисти мисле да ће принос бити бар трећина просечног рода”, рекао је Матковић.

Навео је да се ратари надају да ће министар пољопривреде Драган Гламочић, који има адекватно образовање после више година нестручних кадрова на тој функцији, нешто предузети да помогне пољопривредницима.
