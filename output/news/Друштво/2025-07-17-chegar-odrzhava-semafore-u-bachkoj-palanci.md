---
title: "Чегар одржава семафоре у Бачкој Паланци"
date: 2025-07-17
category: Друштво
url: https://backapalankavesti.com/drustvo/nase-price/cegar-elektro-odrzava-semafore/
---

Вредност уговора са ПДВ-ом износи 4.997.563,20 динара, а одлука о додели донета је 23. јуна 2025. године.

Поступак је спроведен као отворени поступак, али је упркос томе пристигла само једна понуда она коју је доставило предузеће „Чегар-Електро“ из Бачке Паланке. Процењена вредност набавке била је 4.166.666,67 динара без ПДВ-а, а уговор је закључен по готово максималној цени.

Уговор обухвата услуге одржавања, прегледа и евентуалне поправке семафорских уређаја на територији целе општине.

Фирма Чегар-Електро ДОО из Бачке Паланке последњих година бележи изузетно честу сарадњу са локалним јавним сектором. Према доступним подацима из портала јавних набавки, ова фирма је у периоду од краја 2023. до јула 2025. године добила најмање 18 уговора од различитих наручилаца,  од Општинске управе Бачка Паланка и јавних предузећа попут „Стандарда“ и УСР „Тиквара“, до „Војводинашуме“ и образовних установа.

Међу пословима који су јој додељени налазе се одржавање семафора, изградња јавне расвете, изнајмљивање аутокорпе, новогодишња расвета, поправка електроинсталација, орезивање зеленила, па чак и адаптација куглане. Уговори се крећу у распону од неколико стотина хиљада динара до скоро 5 милиона динара, колико вреди последњи уговор за одржавање семафорских уређаја закључен 23. јуна ове године.

Подаци указују на то да Чегар-Електро у многим поступцима учествује као једини понуђач. Фирма се такође појављује и као део конзорцијума у већим пословима.
