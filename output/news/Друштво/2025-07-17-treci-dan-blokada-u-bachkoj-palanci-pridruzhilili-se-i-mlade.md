---
title: "Трећи дан блокада у Бачкој Паланци, придружилили се и Младеновљани"
date: 2025-07-17
category: Друштво
url: https://backapalankavesti.com/drustvo/aktuelno/treci-dan-blokada-u-backoj-palanci/
---

У уторак, 1. јула, раскрснице у Бачкој Паланци биле су блокиране трећи дан заредом у оквиру протеста грађанске непослушности на које су позвали студенти. Након што је у недељу, првог дана протеста, блокирана централна раскрсница код Робне куће, грађани су у понедељак, другог дана обуставили саобраћај на раскрсници улица Краља Петра Првог и Светозара Милетића.

Од 20 часова до поноћи блокирана је раскрсница код супермаркета ИДЕА. Протест је протекао мирно под надзором полиције и без инцидената. Као и претходних дана на блокади су били присутни грађани свих генерација.На блокади је најављено да ће грађани сваког дана блокирати по једну раскрсницу, све док њихови захтеви не буду испуњени.

Блокадама се синоћ први пут придружило и Младеново. Тамо је од 20 часова блокирана раскрсница улица Краља Петра Првог и Младена Стојановића. Протест је започео са 16 минута тишине, а мештани су на улицу поставили и контејнер као део перформанса.
