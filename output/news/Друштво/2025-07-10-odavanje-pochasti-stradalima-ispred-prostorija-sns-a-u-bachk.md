---
title: "Одавање почасти страдалима испред просторија СНС-а у Бачкој Паланци"
date: 2025-07-10
category: Друштво
url: https://backapalankavesti.com/drustvo/aktuelno/odavanje-pocasti-stradalima-ispred-prostorija-sns-a-u-backoj-palanci/
---

Овога пута рута је водила кроз Уску улицу, али се, имајући у виду претходне инциденте, сада испред страначких просторија није налазио нико да их „чува“. Грађани који подржавају студенте су испред просторија Српске напредне странке узвикивали „Ко не скаче тај је ћаћи“, звиждали и правили буку, након чега су 17 минута ћутали, одајући почаст страдалима у паду надстрешнице у Новом Саду и дечаку који је погинуо након олујног невремена у Бачкој Паланци.

Просторије, које су биле закључане, нису оштећене нити су грађани који су се налазили испред истих извршили било какав напад.

Овај догађај долази након више ранијих протестних шетњи у Бачкој Паланци у којима су грађани пролазили кроз Уску улицу, где се налазе просторије Српске напредне странке. У неколико наврата су биле присутне тензије између присталица СНС-а, који су стајали испред својих просторија, и грађана који су у протестним шетњама узвикивали пароле подршке студентима и изражавали незадовољство политичком ситуацијом.

У појединим случајевима, чланови СНС-а су пријављивали скупове, што је тумачено као покушај да се симболички „задржи контрола“ над улицом. Овога пута, међутим, није било директног присуства ни реакције.
