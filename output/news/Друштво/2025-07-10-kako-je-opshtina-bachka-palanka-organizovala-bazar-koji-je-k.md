---
title: "Како је Oпштина Бачка Паланка организовала базар који је коштао као фестивал"
date: 2025-07-10
category: Друштво
url: https://backapalankavesti.com/drustvo/nase-price/opstina-backa-palanka-organizovala-bazar-koji-je-kostao-kao-festival/
---

На манифестацију „Базар етно хране и пића“, која је трајала један једини дан отишло је преко два милиона динара из буџета. Иза једнодневне манифестације остале су дрвене кућице, плаћене око 12.000 евра, данас напуштене, празне и обијене.

Оно што је такође остало спорно и потпуно нерегулисано јесте ко је одлучио ко сме да излаже на базару, и по којим критеријумима. Ни тада, у октобру 2024. када је манифестација одржана, није постојао јавни позив, конкурс, нити јасна процедура за пријаву излагача. Мали произвођачи, локални занатлије и породичне радиности остали су без икакве информације ко је позван, ко је бирао, да ли се плаћало и по којим условима. Уместо транспарентне прилике за све, базар je био затворен догађај са унапред изабраним учесницима. Уместо да локална самоуправа искористи прилику да системски подржи мале произвођаче, региструје интересовање и установи годишњу платформу за представљање домаћих производа, догађај је прошао као једнократна буџетска активност.

Општина Бачка Паланка за организацију тог догађаја ангажовала је више добављача путем уговора који су сви склопљени без јавног конкурса.

Највећи део новца издвојен је за монтажне кућице 1.425.600 динара, које је набавила или направила фирма „Ideal Event Group“. Ове кућице, иако набављене за један догађај данас стоје празне и нису коришћене за друге прилике већ су у међувремену и обијене. За изнајмљивање бине плаћено је 199.200 динара, тј за сценску опрему која је била постављена један дан. За кетеринг је уговор склопљен са „Daluri Ketering“ у износу од 139.120,94 динара, док је за штампање сувенира издвојено још 150.000 динара.

Општина Бачка Паланка током друге половине 2024. године склопила је уговоре са удружењима и агенцијама ради организације догађаја.

Општинска управа Бачка Паланка закључила је 29. августа 2024. године уговор са MS PLUS Бачка Паланка, у вредности од 210.000 динара, за услуге организовања културних догађаја.  С друге стране, удружење „NS Stars“ из Новог Сада добија 70.000 динара по уговору потписаном 10. октобра 2024, са роком реализације од 30 дана, дакле до 10. новембра 2024. године.  И овде се у опису помињу активности „у области спорта, културе, родне равноправности и социјалне инклузије“, али без навођења конкретног догађаја, учесника, садржаја или циљне групе.

Иако се у уговорима не помиње експлицитно манифестација „Базар етно хране и пића“, све упућује на логичну повезаност. Уговори су потписани непосредно пред сам базар, који је такође одржан у октобру, а активности се тематски преклапају са описом манифестације. У одсуству других јавних догађаја у том периоду, ова веза делује све вероватније, а ми можемо само да нагађамо шта се организовало.

Ако су заиста били укључени у организацију базара, онда и ова два уговора представљају додатни трошак који подиже укупну цену манифестације. Упркос тој суми, Општина није објавила јединствен програм, извештај, ни документ о резултатима (ако их је требало бити).

А ако вас заболи стомак кад чујете цифру од два милиона за један дан, не брините нисте гладни. То су само последице прекомерне потрошње јавних средстава. До следећег октобра.

Ауторка: Јована Данилов
