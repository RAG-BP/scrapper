---
title: "Син и ћерка за сада, нису у спорту"
date: 2025-07-10
category: Друштво
url: https://backapalankavesti.com/drustvo/intervju/sin-i-cerka-za-sada-nisu-u-sportu/
---

„У тајне рукометног спорта први ме је увео Мирко Шобот а током рукометне каријере тренирали су ме Бранислав Зељковић и Здравко Перлета. Мислим да сам највише научио од Зељковића. Био је сјајан тренер. На почетку рукометне каријере био сам бек, али сам се кратко време, свега шест месеци, задржао на тој позицији. Након тога, стао сам на гол и на голу остао до краја моје рукометне каријере. Када је 2011. године у Бачкој Паланци основан РК Лавови БП, једно време сам био голман ове екипе, а 2014. године сам окончао моју играчку каријеру. За период активног бављења рукометом вежу ме заиста лепе успомене с обзиром, да сам био члан Синтелона и Тarketta, екипа које су играле значајну улогу у нашем рукомету. Са Лавовима сам успео да за две – три сезоне да стигнем до Друге лиге а након тога сам рекао збогом рукомету са 34 – 35 година. Тренерским позивом нисам се бавио. Радо се одазовем када су у питању ревијалне утакмице. Једна од њих је одиграна и ове године у бачкопаланачкој спортској хали „Тиквара“, у оквиру Дунавског бала. На овој утакмици, су се окупили бивши и садашњи бачкопаланачки рукометаши. Мислим, да традициију одигравања ових утакмица треба наставити и у годинама које су пред нама. И овај пут, било је то пре свега једно сјајно дружење и сећање на време које је иза нас“, истакао је за портал БАП Вести, Саша Станојчић.

Саша са породицом, супругом Иваном и двоје деце живи у Бачкој Паланци. Прати рукометна дешавања али на утакмице Лавова БП не долази често. Сашини и Иванини наследници, Јана (2014.) и Стефан (2016.) за сад нису у спорту. Стефан је једно време тренирао фудбал, па се опробао у џиу – џицу, али је тренутно, ипак ван спорта. Ко зна, можда се и он једног дана окрене ка рукомету и стане на гол и тако буде прави наследник свог оца Саше. Било би то заиста лепо.
