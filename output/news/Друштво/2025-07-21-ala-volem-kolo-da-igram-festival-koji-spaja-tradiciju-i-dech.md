---
title: "Ала волем коло да играм – Фестивал који спаја традицију и дечију радост"
date: 2025-07-21
category: Друштво
url: https://backapalankavesti.com/drustvo/manifestacije/ala-volem-kolo-da-igram-abrasevic/
---

После дефилеа од просторија „Абрашевића“ кроз центар Бачке Паланке, учесници су одиграли Ужичко коло испред зграде Општине. Након тога, у дворишту Градског музеја одржан је концерт извођача из Србије, Хрватске и Северне Македоније.

На фестивалу су учествовали ансамбли из три државе: КУД „8-ми октомври“ из Криве Паланке (Северна Македонија), СКПД „Људевит Штур“ из Илока (Хрватска), КУД „Младост“ из Бача, ЦТК „Небојша Недимовић“ из Товаришева, КУД „Светозар Шемић“ из Јарковца и домаћин ЦТКУ „Коста Абрашевић“ из Србије.

Љиљана Жихлавски из ЦТКУ „Коста Абрашевић“ са задовољством је истакла да фестивал тече без проблема, позвани гости су се сви одазвали, извели су леп програм и може се без бојазни очекивати будућност фолклора.

Из Илока, града преко Дунава у суседној Хрватској, у Бачку Паланку су стигли чланови СКПД „Људевит Штур“, представљајући словачку заједницу. Како је Александар Кнавчек истакао за БАП ВЕСТИ, ово је њихова прва посета Паланци, док су Паланчани већ имали прилику да буду гости у Илоку. Сарадња са паланачком Матицом словачком и другим словачким културно-уметничким друштвима у Србији, како каже, је дугогодишња и изузетно успешна. На фестивалу су извели кореографију Деца се играју, којом су на сцени дочарали богатство и лепоту словачке народне игре.

Фолклораши КУД-а „8-ми октомври“ из Криве Паланке путовали су чак десет сати како би учествовали на фестивалу у Бачкој Паланци. Како је за БАП ВЕСТИ изјавио Александар Петровски, ово им је друга посета нашем граду. Истиче да су домаћини били изузетни и у свему су им изашли у сусрет, а смештај су им обезбедиле паланачке породице.

Са сцене су донели две кореографије из источног дела Македоније, одакле и долазе. Петровски додаје да се нада да ће сарадња са ЦТКУ „Коста Абрашевић“ трајати још дуги низ година, а своје домаћине су већ позвали да догодине учествују на њиховом дечијем фестивалу у Кривој Паланци.
