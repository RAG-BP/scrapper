---
title: "Пола века од велике матуре – Сусрет економиста"
date: 2025-07-21
category: Друштво
url: https://backapalankavesti.com/drustvo/nase-price/pola-veka-od-velike-mature-susret-ekonomista/
---

Педесет година у животу је импозантан временски период. Пола века је прошло од када су ученици средње економске школе „Др Радивој Увалић“ из нашег града, на матури завреднили своје дипломе. У суботу, 14. јуна 2025. године, матуранти из 1975. имали су састанак и уз весеље у ресторану „Идила плус“, како већ доликује тако вредном јубилеју, подсетили су се лепих школских дана, јер како је песник рекао: „Од рођења па до гроба, најлепше је ђачко доба.“

„Претходна годишњица од 45 година није одржана због пандемије Ковида.“ каже за БАП вести Драгољуб Томић, ученик тадашњег одељења IV-3, организатор сусрета.  „Одазвао се приличан број наших другова и другарица, негде око четрдесет, обзиром да су дошли матуранти сва три одељења колико је и постојало у школи. Ту су и двоје професора, тако да ћемо се вечерас лепо дружити, а има међу нама много људи који се нису видели пет, десет, двадесет, а неки чак од 1975. године. Одсутни су били оправдано, обзиром на наше године, због здравствених проблема, а сви они који су могли доћи, вечерас су ту. Верујем, да ћемо се лепо забавити.“
