---
title: "СКУД из Пивница наставља да ниже успехе – Друго место на фестивалу „Танцуј, танцуј“"
date: 2025-07-17
category: Друштво
url: https://backapalankavesti.com/drustvo/nase-price/skud-iz-pivnica-nastavlja-da-nize-uspehe-drugo-mesto-na-festivalu-tancuj-tancuj/
---

СКУД Пивнице, иначе најбројније словачко друштво у Србији, тренутно окупља око 175 активних чланова свих генерација. Њихов успех је утолико већи, јер долази у години када обележавају велики јубилеј – 60 година непрекидног постојања и рада. Поводом прославе, приређен је свечани концерт који је окупио више од 50 гостију из Братиславе, као и представнике Канцеларије за Словаке у дијаспори из Словачке Републике. Концерту је присуствовао велики број домаће публике, као и гостију из Словачке, а сала је била је попуњена до последњег места.

У оквиру тог свечаног програма, председнику друштва, Мирославу-Јурају Бели, уручено је посебно признање од стране председнице Канцеларије, госпође Дагмар Репчекове, као знак захвалности за шездесет година преданог очувања словачке културне традиције.

Да се у Пивницама традиција негује с љубављу, доказују и наступи мушке и женске певачке групе, које су на фестивалу у Гложану заблистале својим извођењем изворних словачких песама.

„СКУД Пивнице се у августу припрема за ново велико представљање. Наиме, добили смо позив да учествујемо на чувеном међународном фестивалу „Hontianska Paráda“ у Хрушову, у Словачкој Републици, што је још једна потврда квалитета и угледа нашег културно-уметничког друштва ван граница Србије“, напоменуо је председник СКУД-а Пивнице, Мирослав-Јурај Бела.

Такође, не треба заборавити да је ово друштво главни организатор високо рангираног Међународног фестивала „Сусрет у пивничком пољу“, који се традиционално одржава претпоследњег викенда у новембру. Наредне године и овај фестивал прославиће свој 60. јубилеј, што ће свакако бити један од културних врхунаца сезоне, како за село
Пивнице, тако и за целу општину Бачка Паланка.

Велику пажњу и поштовање заслужују и најмлађи чланови друштва – дечји фолклорни ансамбли, који такође нижу успехе. Већ у недељу (22.06.), очекује их наступ на дечјем фестивалу у Кисачу, где ће поново имати прилику да представе своју љубав према традицији.

„Све ове чињенице говоре у прилог томе, да СКУД Пивнице поносно чува културно наслеђе и са великим поносом га представља у Србији и иностранству.

Од срца честитам свим члановима СКУД-а Пивнице на досадашњим успесима, великом јубилеју и континуираном представљању словачке културе на највишем нивоу. Желим им још много година песме, игре, пријатељства и успеха! Живело културно благо Пивница!“, поручио је председник СКУД-а Пивнице, Мирослав-Јурај Бела.
