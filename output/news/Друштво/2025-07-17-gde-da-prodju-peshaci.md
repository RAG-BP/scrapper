---
title: "Где да прођу пешаци?"
date: 2025-07-17
category: Друштво
url: https://backapalankavesti.com/drustvo/aktuelno/gde-da-prodju-pesaci/
---

Због ограде постављене око објекта, који је небезбедан, пешацима је ускраћен прилаз, а пролаз поред ограде потпуно је неприступачан, нарочито старијим и слабије покретним особама.

Једна од суграђанки, која нам се обратила, посебно истиче да као старија особа са слабим видом не може безбедно да прође. „Нема пролаза. Или морам преко неравног терена поред жбуња, или да изађем на коловоз. Аутомобили пролазе стално. Шта да радим? Да чекам да ме неко удари?“, каже она за BAP VESTI.

Терен је обележен само наранџастом пластичном мрежом, али без икаквих обавештења, знакова или алтернативног пешачког коридора. У једном делу чак нема ни уређеног званичног прилаза, каже она.

Посебно је забрињавајуће што се ради о локацији у близини образовних установа где се свакодневно крећу деца, родитељи и старији суграђани.

Грађани очекују да надлежне службе хитно реагују, поставе привремени и безбедан пешачки пролаз и објаве званичну информацију о даљим корацима.
