---
title: "Монографија о Рахели Ферари – Непознате приче о животу легенде домаћег глумишта"
date: 2025-07-17
category: Друштво
url: https://backapalankavesti.com/drustvo/poznati-gradjani/monografija-o-raheli-ferari/
---

Недавно је објављења монографија „Рахела“ Радована Сремца сачињена од сведочанстава породице прослављене глумице Рахеле Ферари и грађе коју је сама одабрала да сачува, као и историјских извора које је аутор користио.

Сремац, који је такође археолог и хроничар, у књизи открива непознате приче о легенди нашег глумишта, коју је и лично обожавао.

„Књига о Рахели Ферари је књига-ћерка друге две моје књиге о јеврејским породицама у Бачкој Паланци и Земуну. Будући да су и породице Рахелиног оца и мајке из Бачке Паланке, а сама Рахела је рођена у Земуну, то је некако вукло на нову књигу“, каже аутор за Еуронеwс Србија.

Он истиче да је књизи највећи печат дала грађа коју је сама Рахела о себи чувала.

„То је један у сваком погледу огроман спомен-албум, где је Рахела сакупљала прво своје породичне фотографије, фотографије са сцене, кореспонденцију, награде, разна документа, невероватну грађу. У разговору са породицом дошли смо до закључка да је то можда оно што је она хтела о њој да буде сачувано, што је она хтела лично да чува. И ето добио сам ту невероватну заиста привилегију и поверење од породице да то први пут објавим“, каже Сремац.

Рођена као Роса Фројнд, али је током Другог светског рата у тешким условима живота у окупираном Београду узела лажну крштеницу за своју мајку Јеврејку у којој се водила као Немица католичке вероисповести, а на основу тога и за себе, у којој се зове Марија Фројнд.

„Са том лажном крштеницом она у Српској православној цркви у Београду постаје Марија Фројндал – православка, а недељу дана касније се такође у православној цркви удаје за свог супруга, чувеног уметника Ацу Стојковића и постаје Марија Стојковић. Са таквим документима као Марија Стојковић, Рахела ће дочекати ослобођење, ући ће у нову администрацију, администрацију нове државе и она ће административно до краја живота за државу остати Марија Стојковић“, објашњава аутор књиге.

Уметничко име Рахела Ферари узела је након смрти мужа и никада се више није удавала.

Ипак, воља за животом није је напуштала ни уз све опасности и губитке с којима се суочавала.

„Рахела је заиста невероватне ствари је радила, све да би сачувала свој живот. Ни у једном моменту није изгубила ни вољу, ни храброст. Никад не смемо одустати – то је нека порука њеног живота“, наглашава Сремац.

У Српском народном позоришту (СНП) у Новом Саду Рахела је почела је да статира у сезони 1930-31, а члан позоришта постаје 1931—32. године. У време када се СНП звало Позориште Дунавске бановине, у улози др Клотилде Вимерн у Фодоровој Матури гледао ју је десетогодишњак Јован Ћирилов, не сањајући да ће много година касније, 1985. године, у Југословенском драмском позоришту постати њен управник.

Делујући често из другог плана, у мањим улогама, Ферари је својом креацијом незгодних госпођа избијала у први ред, пише у књизи „Народно позориште Дунавске бановине“ др З. Т. Јовановић. Једногодишње усавршавање у Будимпешти убрзало је њен уметнички раст који је дошао до пуног изражаја у Уметничком позоришту у Београду где је 1940. године ангажована са супругом Александром.

Важила је за глумицу изузетне моћи трансформације.

„Постоји једна анегдота. Била је премијера позоришне представе и сат времена пред отварање, Рахела је била у Гроцкој и пресађивала салату. Стигла је 20 минута пред почетак представе, право са њиве, онаква каква мислите да може да буде, прашњава до лаката. Они су је питали да ли да откажу представу, али се она за 15-20 минута до почетка потпуно трансформисала од сељанке која је садила салату у представницу високог британског друштва, какав је њен лик у тој представи био“, каже писац.

У Новом Саду је играла велики број разноврсних улога у домаћем и страном репертоару. Пре рата најзапаженије су њене епизодне улоге карактерно особених и ћудљивих женских ликова. У Југословенском драмском позоришту, такође у разноврсном репертоару, остварила је много живописних женских ликова, међу којима и мајсторске реализације: Пашкове у „Рибарским свађама“ Карла Голдонија, Ксеније у „Јегору Буличову“ и Василисе у „На дну“ М. Горког, Зеленичке у „Родољупцима“ Ј. Стерије Поповића, и Сарке у „Ожалошћеној породици“ Б. Нушића.

Иако је глумила још у „Скупљачима перја“, Рахела Ферари је филмску славу досегла тек у позном добу низом упечатљивих улога, и то првенствено у филмовима „Грлом у јагоде“, „Национална класа“, „Давитељ против давитеља“, „Хајде да се волимо 3“ и „Танго аргентино“, и у серијалима „Камионџије“, „Метла без дршке“ и „Тесна кожа“.

Повремено је гостовала у позоришту Атеље 212 и играла на филму и телевизији.

Приватно је била особа великог срца, емотивна и хумана и помагала је избеглице како након Другог светског рата, тако и током деведесетих година.

„Она је ту кућу у Гроцкој дала за становање избеглицама. Мислим да људи треба да кад затворе монографију знају да је она била дивна, невероватно велика глумица, али невероватно велики човек“, закључује Сремац.
