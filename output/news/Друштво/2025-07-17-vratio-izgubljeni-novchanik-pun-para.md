---
title: "Вратио изгубљени новчаник пун пара"
date: 2025-07-17
category: Друштво
url: https://backapalankavesti.com/drustvo/nase-price/vratio-izgubljeni-novcanik-pun-para/
---

Госпођа Вера Пилиповић из Бачке Паланке данас је доживела нешто што се ретко дешава, али се дуго памти.

Изгубила је новчаник у коме су се налазили сви лични документи и тек подигнута пензија, а затим га је пронашао и вратио човек кога никада пре није срела.

Ненад Пејчић је пронашавши новчаник у њему нашао адресу и без оклевања отишао директно на кућну адресу госпође Вере. Чекао је да се врати кући како би јој лично предао новчаник и показао да је све у њему нетакнуто.

– Ишао сам са посла када сам угледао браон новчаник на клупи. Одмах сам га узео, видео да је пун новца и отишао сам на адресу из личне карте да вратим госпођи новчаник у коме је било и много докумената. Опет бих исто урадио, и за било кога – каже Ненад за БАП ВЕСТИ.

„Не зна се ко је био срећнији, он због добро учињеног дела, или ја због повратка докумената и новца“, рекла је Вера дубоко захвална.

У времену када се поверење често губи, овакви гестови враћају веру у људе. Вера је поручила да сви треба да се угледају на Ненада и да никада не губе наду, јер поштених људи још увек има. Ненаде, хвала ти у име свих нас.
