---
title: "13. Сач фест у Новој Гајдобри – Кулинарски спектакл који не смете пропустити!"
date: 2025-07-07
category: Дешавања / Догађаји
url: https://backapalankavesti.com/desavanja-dogadjaji/13-sac-fest-u-novoj-gajdobri-kulinarski-spektakl-koji-ne-smete-propustiti/
---

На манифестацији ће учествовати бројне екипе које ће се такмичити у припреми сача, једног од најпознатијих специјалитета овог краја. Поред кулинарског дела, посетиоце очекују и такмичења у спортским дисциплинама, а за најуспешније учеснике биће обезбеђене вредне награде, медаље и пехари.

Свачано отварање, планирано је за 12.00 часова.

И ове године, у великом сачу ће се пећи пита, а сав приход од њене продаје биће усмерен у хуманитарне сврхе. Организатори позивају све посетиоце да подрже ову акцију и уживају у традиционалним укусима.

Прошлогодишњи победник САЧ ФЕСТ-а нема право учешћа, док ће кувар из победничке екипе, као и ранијих година, бити члан жирија. Организатори такође апелују на све учеснике да не доносе блутут звучнике, јер њихова употреба током манифестације није дозвољена.

Организатор ће путем Вибера или имејла обавестити пријављене екипе о програмској шеми, детаљима спортских такмичења и обавезама учесника како би се избегле гужве и непланиране промене у програму.

За додатна питања, заинтересовани се могу обратити организаторима путем телефона:

065/2762-095 (Стефан)

064/299-42-43 (Рашо)

Сач фест је једна од најбоље организованих и најпосећенијих манифестација на територији општине Бачка Паланка, стога и не чуде бројна признања која су до сад додељена УГ „Сач фест“, као што је сертификат „Најбоље из Војводине“.

Јела спремљена под сачем спадају у етно специјалитете у Србији, Босни и Херцеговини и Црној Гори. Термин сач почео је да се користи у 19. веку, а под сачем се на огњишту пекао хлеб, лепиња, пите и месо. Данас, месо припремљено под сачем спада у једно од најукуснијих традиционалних јела, а мајстори припреме хране под сачем тврде да то није само пуко припремање хране већ један комплексан процес активности и осећања изазваних пријатним пуцкетањем ватре, исијавањем жара, заносним мирисима хране која се припрема и ведрим расположењем друштва. Под сачем могу да се припремају све врсте меса, али јагњетина под сачем за многе је најукуснија.

С обзиром на народ који је колонизацијом стигао у Нову Гајдобру, не чуди зашто баш овде живе прави мајстори у кувању јегњетине под сачем.

Са око 1.300 становника, на десетак километара од центра општине Бачке Паланке, сместила се Нова Гајдобра. Овде углавном живе колонисти и њихови потомци који су дошли из Босне и Херцеговине, источне Херцеговине, Босне, као и са Косова и Метохије. Организована колонизација у Новој Гајдобри почела је у децембру 1945. године, а завршена је током априла 1946. године, док су неке породице накнадно долазиле све до јула 1947. године. Нову Гајдобру насељавају колонисти из: требињског, гатачког, чапљинског, билећког и столачког среза.

Сеоска слава у Новој Гајдобри се прославља 12. маја, који је посвећен Светом Василију Острошком чије име носи и храм. Нова Гајдобра важи за лепо уређено село са центром који је уређен као велики парк.
