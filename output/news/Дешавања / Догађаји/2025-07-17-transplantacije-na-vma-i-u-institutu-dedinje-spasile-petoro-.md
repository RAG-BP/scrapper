---
title: "Трансплантације на ВМА и у Институту „Дедиње“ спасиле петоро пацијената"
date: 2025-07-17
category: Дешавања / Догађаји
url: https://backapalankavesti.com/info/srbija/transplantacije-na-vma-i-u-institutu-dedinje-spasile-petoro-pacijenata/
---

У једном дану, уз координацију више десетина здравствених радника и уз подршку породица донора, на Војномедицинској академији урађене су трансплантације два бубрега и две рожњаче, а у Институту за кардиоваскуларне болести „Дедиње“ урађена је трансплантација срца.

Пацијенти су у стабилном стању и опорављају се након захвата, док са ВМА поручују да се наставља дугогодишња традиција трансплантационе медицине.

Доктор Мирко Ресан, начелник на одељењу за предњи сегмент ока Очне клинике ВМА, изјавио је да су две пацијенткиње недавно успешно оперисане.

„Урађене су трансплантације рожњаче код пацијенткиња са узнапредовалом булозном кератопатијом. Једна пацијенткиња је војни, а друга цивилни осигураник. Стање је стабилно, а отпуст кући се очекује у понедељак“, навео је др Ресан.

Он је истакао да су обе пацијенткиње дуго чекале на операцију, а једна од њих је имала и хитну индикацију, јер јој је и друго око било лоше.

„Захваљујем се породици донора, као и свим колегама – без мултидисциплинарног приступа, овакав подухват није могућ“, истакао је доктор Ресан.

О стању пацијената којима су трансплантирани бубрези говорио је др Марјановић, васкуларни хирург на ВМА.

„Дијализа је тешка и исцрпљујућа, а трансплантација је често једини начин за продужење квалитетног живота. Два пацијента – младић из околине Београда и жена из Новог Пазара – добили су нову шансу за нормалан живот“, рекао је доктор Иван Марјановић.

Трансплантације су урађене истог дана када је обављена експлантација органа. Органи су трансплантирани истог поподнева, односно током ноћи.

„Захваљујем се целом тиму од нефролога и сестара, преко анестезиолога и уролога, до хирурга. То је суштина нашег посла – тимски рад који карактерише ВМА“, истакао је др Марјановић.

Према речима др Марјановића, Војномедицинска академија у јануару наредне године обележава 30 година од прве трансплантације бубрега. До сада је урађено више од 500 трансплантација, од чега 440 од живих, а 86 од кадаверичних донора.

„Ове године смо већ урадили 10 трансплантација од живих донора и две од преминулих, што нас чини водећим центром у региону“, наглашава доктор Марјановић.

Посебну захвалност упутио је породицама донора.

„Дати сагласност за донацију органа је чин дубоке човечности и љубави. Свако од нас у неком тренутку може бити и прималац и давалац“, поручио је др Марјановић.

Поред трансплантација на ВМА, срце је трансплантирано у Институту за кардиоваскуларне болести „Дедиње“. И овај захват је успешно обављен, као део унапред координисане акције уз сагласност породице преминулог донора.

Тренутно у Србији око 1.800 грађана – одраслих и деце – чека на трансплантацију органа и ткива, укључујући срце, јетру, бубреге и рожњаче.

Са ВМА апелују да се подигне свест о значају донирања органа и ткива, јер свака донација значи продужетак и квалитет живота за више људи.
