---
title: "Миша Пап освојио престижни турнир у оквиру Дунавског бала"
date: 2025-07-07
category: Дешавања / Догађаји
url: https://backapalankavesti.com/sport/ostali-sportovi/misa-pap-osvojio-prestizni-turnir-u-okviru-dunavskog-bala/
---

Састав турнира је био следећи: 1 велемајстор, 5 фиде мајстора, 12 мајсторских кандидата и 28 играча различитих шаховских категорија. Играно је 9 кола по швајцарском систему паровања. Темпо играња је био 10 минута за целу партију, плус бонификација 3 секунде по одиграном потезу.

Од старта турнира добром игром издвојио се велемајстор Миша Пап и тако оправдао улогу главног фаворита. Он је на крају заслужено освоји прво место са 8 поена, 7 победа и 2 ремија. Њему је припала новчана награда у износу од 16.000 динара. Други је би Милан Поповић са 7 поена, колико је имао и Кологнат Петар на 3 месту, али је бухолц коефицијент одредио пласман. Четврти је био Драгомир Сокић са 6,5 освојених поена. Пети је био Игор Исак са 6 поена, а шести млади бачкопаланачки шахиста Илија Јовановић са истим бројем поена. То су и уједно награђени играчи.

Осим редовних, организатор је поделио и специјалне награде, тако је награду за најуспешнију шахисткињу на турниру освојила Милијана Билић, која је имала 3 поена. Најбоље пласирани омладинац је Јован Билић са 5,5 поена, а најбољи међу ветеранима је био Миљан Остојић са 5,5 поена.

Шахисти који су играли на турниру били су из Новог Сада, Смедерева, Кикинде, Сремске Митровице, Куле, Товаришева, Силбаша, Челарева и Бачке Паланке. Техничку организацију турнира је спровео шах клуб „Бачка Паланка“, главни судија је био Томислав Дубовски. Генерални спонзор турнира је Туристичка организација општине Бачка Паланка, остали спонзори су Пекара „Дрљача“ и СТР „Као некад Рођа“.
