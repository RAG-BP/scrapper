---
title: "Премијерa мини-серијала „Искушеније“"
date: 2025-07-17
category: Дешавања / Догађаји
url: https://backapalankavesti.com/kultura/film/premijera-mini-serijala-iskusenije/
---

Љубитељи филма имаће прилику да погледају и документарац првенац, под називом „Митови и легенде Србије- Петроварадинска ала“, који ће бити емитован 24. новембра након последње епизоде „Искушенија“ где се редитељ потрудио да пружи прилику публици да се боље упозна са Петроварадинском тврђавом и њеним тајнама које до сада нису обелодањене. Свима који желе да погледају на чему је Ореол тим радио, како медијима тако и љубитељима уметничког исказа, врата КЦ Бачка Паланка су отворена.

У неко старо време, у другој димензији, где владају другачија правила, трговачка колона пресретнута је од стране суровог племена. У том стравичном нападу преживела су само двојица ратника којима је, као плаћеницима, дужност била да штите трговачки товар. Нису успели у својој мисији и приморани на повлачење зашли су дубоко у шуму, не знајући где се налазе, нити којим путем да крену, али увиђају да нису сами.

Како сам редитељ, Гвозден Босић каже било је врло узбудљиво али и напорно за све учеснике мини-серијала „Искушеније“. Што је најважније уочава се велик напредак у раду и свака епизода је пружила софистицирану енергију и добар штимунг за нове пројекте.

„Пружена нам је прилика да се као тим алтернативих уметника представимо на једном врло важном и перспективном фестивалу у Новом Саду. Била је изузетна част да са овим пројектом, нама најквалитетније снимљеном епизодом мини-серијала „Искушеније“ отворимо програм „Нови Сад филм фестивала“. Тог 18. септембра смо са приказаном 4. епизодом, али и кроз панел дискусију говорили о самом раду непрофитног удружења „ОРЕОЛ ТИМ“ који представљамо као и о процесу нашег рада с обзиром да припадамо алтернативном стваралаштву због нашег начина функционисања. Тај процес подразумева да пројекте радимо без буџета, или без формираног буџета. На мини-серијалу „Искушеније“ радило је преко 100 ентузијаста-сарадника са пуно енергије и мислим да је последња епизода наградила толики труд. Ако узмемо у обзир да се без основних услова за рад упуштамо у снимање приче смештене у 2. век неке друге димензије, јесте права уметност.

Велику захвалност дугујемо Ергели „Петрус“ где је господин Радослав Бурсаћ обезбедио фантастичне коње и преузео улогу јахача за потребе серијала, као и удружењу чији је оснивач Леон Шурбановић „Урбани герила ратници подземља“ који су нам помогли у проналажењу локације за снимања на тврђави и помогли у људству. Локације које бирамо су аутентичне, тако смо имали сарадњу и са породицом Гашпар која нам је пружила могућност за снимање на имању које има 11 магараца. Витешка удружења „Зелени барјак“ и „Бели вукови“ показали су своје умеће и страст према борилачким вештинама. Мачевалачки клуб „Карика“ из Вршца радо се одазвао нашем позиву и чланови су учествовали и показали своје умеће. Захвални смо и келтском селу у Инђији. Драган Милошевић из Смедерева творац је нашег званичног сајта и већине постера за мини серијал. Студио „Складка“ на челу са Игором Стевићем задужен је за комплетну постпродукцију. Током снимања овог серијала имали смо лепу сарадњу са Војводина шуме.

Није лако снимити серијал са 100 људи, није лако ни пронаћи опрему и локације за снимање, али ентузијазам нас држи и дајемо све од себе.“
