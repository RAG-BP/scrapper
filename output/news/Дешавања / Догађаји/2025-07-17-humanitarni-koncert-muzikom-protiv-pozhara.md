---
title: "Хуманитарни концерт „Музиком против пожара“"
date: 2025-07-17
category: Дешавања / Догађаји
url: https://backapalankavesti.com/desavanja-dogadjaji/humanitarni-koncert-muzikom-protiv-pozara/
---

БАЧКА ПАЛАНКА – У уторак, 15. јула са почетком у 19 часова у Сали Комитета биће одржан хуманитарни концерт под називом „Музиком против пожара“ са идејом да се прикупе средстава за домаћинства и људе погођене у недавним пожарима у нашој земљи.

Концерт организује „Помоћ од срца Бачка Паланка“ уз подршку пријатеља. Како најављују, публика ће имати прилику да присуствује занимљивом и богатом програму.

У програму учествују чланови клуба класичне гитаре „Акорд“, који ће извести инструменталне композиције, док ће Ryan Donohue представити своје ауторске песме. Дарко Керавица ће наступити са ауторским духовним песмама, а Бранко Арваи ће извести две духовне и две песме познатих извођача. Вече ће својим стиховима обогатити и Слободан Мићић, представник књижевног клуба „Дис“, који ће у улози модератора и рецитатора премијерно рецитовати своју нову песму инспирисану пожарима и храброшћу људи који су им се супротставили.

Комплетан програм трајаће око сат и по времена, а улаз на догађај је слободан. Сви посетиоци имаће прилику да у складу са својим могућностима, оставе добровољни новчани прилог. Сав прикупљени новац биће уплаћен на рачун Црвеног крста Србије за помоћ породицама чији су домови уништени у пожарима.
