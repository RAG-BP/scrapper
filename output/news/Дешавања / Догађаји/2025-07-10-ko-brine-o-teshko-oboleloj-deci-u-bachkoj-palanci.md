---
title: "Ко брине о тешко оболелој деци у Бачкој Паланци?"
date: 2025-07-10
category: Дешавања / Догађаји
url: https://backapalankavesti.com/zanimljivosti/kolumne/jovana-danilov-kolumna/ko-brine-o-tesko-oboleloj-deci-u-backoj-palanci/
---

Најтежи осећај родитеља je беспомоћност пред системом који ћути кад највише треба. Али срећа, постоје велики људи међу нама. Великани нашег доба који помажу у овом осећају беспомоћности.

Седмомесечна Николија Козарев из Силбаша и Лука Ћулибрк из Гајдобре постали су симбол борбе за здравље, али и подсетник на то колико систем може да закаже у тренуцима када је подршка најпотребнија. За њих се тренутно прикупљају новчана средства.

Не смемо заборавити Исидору Вучковић, Ленку Жутковић, Иванку Чинчурак, Тању Митровић, Милану Матковић, Луку Родића, Стевана Сауера… Имена која остају. Борци који су нам показали колико систем може да закаже и колико солидарност људи може да значи. Списак је дуг, предуг, и не сме пасти у заборав.

Николија Козарев болује од Едвардсовог синдрома, ретког хромозомског поремећаја који подразумева тешка оштећења органа, осетљивост на инфекције и потребу за сталним медицинским надзором у стерилним условима. Нега коју ова беба захтева кошта више од 1.500 евра месечно, за потрошни медицински материјал, специјалну храну и асистенцију медицинског радника.

Лука Ћулибрк из Гајдобре је недавно имао трансплантацију рожњаче левог ока, а ускоро га чека и друга операција. Средства за прву интервенцију обезбеђена су захваљујући великом одзиву грађана и њиховим донацијама, али борба се наставља јер је потребно финансирати и наредни корак лечења.

Грађани се организују, донације се прикупљају преко личних апела, хуманитарних објава, базара, продаје гардеробе, књига, колача. Црвени крст и поједини активисти реагују брзо, али шта ради наша локална самоуправа?

Болест детета је тешка сама по себи, али је још теже гледати да твом детету треба нешто што не можеш да му пружиш. Поред хуманости грађана, неопходна је и одговорност институција. Важно је подсетити да општине у Србији имају механизме да интервенишу. Средства за овакве и сличне намене, попут хитне медицинске помоћи, могу се издвојити из текуће буџетске резерве.

Према Извештају о коришћењу средстава текуће и сталне буџетске резерве Општине Бачка Паланка за 2024. годину, планирана средства за буџетску резерву износила су 15 милиона динара, али су ребалансом повећана на чак 40.522.263 динара, док је укупно расположиво било 100.984.403 динара. Од тога је распоређено 96.311.377 динара на основу решења председника општине Бранислава Шушнице.

Подаци из званичног извештаја о коришћењу буџетске резерве Општине Бачка Паланка показују занимљив и, у неким случајевима, спорни начин расподеле јавног новца.

Из буџетске резерве у 2024. години, на пример издвојено је:

за трошкове парничног поступка ОШ „Бранко Радичевић” у Младенову- 204.568 динара,

за исплату пресуде ССШ „Др Радивој Увалић” у Бачкој Паланци –224.113 динара,

за исплату пресуде за дисциплину у ССШ „Др Радивој Увалић” – 80.631 динар,

249.750 динара за измирење трошкова по судској пресуди  У ОШ „Браћа Новаков“ у Силбашу

Такође, видљиво је да је из резерве прошле године издвојено 150.000 динара на име трошкова лечења Нада Овцин и Петра Јовичића.

Оно што изазива оправдану забринутост јесте очигледна неразмерност у приоритетима, средства се лакше издвајају за манифестације, путовања или судске трошкове, него за лечење тешко оболелих људи. Иако општина има законску могућност да помогне, не постоји системски фонд или јасна буџетска линија намењена хитним здравственим случајевима. Уместо тога, грађани су препуштени сами себи,  морају знати да постоји могућност добијања помоћи, написати захтев, поднети га писарници, чекати одговор председника општине и надати се позитивном исходу. Ова процедура није довољно транспарентна. Такође, јавност нема увид у критеријуме, рокове, нити равноправан приступ информацијама. У пракси се дешава да поједини захтеви буду брже обрађени, што оставља простор за сумњу у дискреционо одлучивање и неједнак третман.

Са друге стране, мајка тешко оболеле бебе Николије из Силбаша мора да моли грађане преко друштвених мрежа и прикупља новац за елементарне медицинске потрепштине, иако јој је неопходна стална нега и праћење, што кошта преко 180.000 динара месечно.

Да би грађани добили новчану подршку од општине за хуманитарне, здравствене или сличне потребе, потребно је поднети формални захтев. Захтев се предаје на писарници Општинске управе, уз пратећу документацију којом се доказује потреба, као што су медицинска документација, потврде о приходима или мишљење надлежне установе.

Захтев се најчешће упућује председнику општине, који има дискреционо право да одобри средства из буџетске резерве. У неким случајевима, грађани помоћ могу затражити преко посредничких установа као што су Црвени крст или Центар за социјални рад, али и тада одлуку доноси општинско руководство.

Између лако доступних средстава за споредне догађаје и тешко доступних средстава за оболелу децу, ствара се утисак да је нешто у систему вредновања погрешно постављено.

Аутор: Јована Данилов
