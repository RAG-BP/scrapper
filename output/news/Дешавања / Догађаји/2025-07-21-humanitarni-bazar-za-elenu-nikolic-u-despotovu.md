---
title: "Хуманитарни базар за Елену Николић у Деспотову"
date: 2025-07-21
category: Дешавања / Догађаји
url: https://backapalankavesti.com/drustvo/aktuelno/humanitarni-bazar-za-elenu-nikolic-u-despotovu/
---

Базар ће понудити богат и занимљив програм намењен најмлађима, док су све маме, баке, стрине и тете позиване да учествују у продаји и допринесу овој хуманитарној акцији.

Како се наводи на званичном профилу Основне школе „Вук Караџић“ у Бачу, ученица петог разреда Елена Николић поново се суочава са озбиљним здравственим проблемом. Након што се болест, за коју се веровало да је побеђена, поново активирала, породица је приморана да потражи помоћ за њено лечење у иностранству.

Мајка Елене Николић, Ивана Николић, обратила се јавности путем друштвених мрежа са молбом за помоћ:

„Моја ћерка Елена се лечи од злоћудног тумора мозга – глиобластома. Операција није могућа, остају само зрачење и хемотерапија. Само зрачење је ризично јер се тумор повећао и ствара притисак у лобањи. Доктори у Београду су рекли да тражимо друго мишљење и могућу неурохируршку интервенцију у иностранству. Молим све људе добре воље који знају неке информације и докторе да ми проследе. Хвала пуно свима!“

Родитељи Елене Николић тренутно траже клинику ван земље која би преузела хируршко лечење и постоперативни третман. Међутим, трошкови лечења су изузетно високи, а породица није у могућности да их самостално покрије. Из тог разлога, грађани, колектив школе и пријатељи породице упућују молбу свим људима добре воље да помогну у складу са својим могућностима.

Средства за лечење могу се уплатити на рачун Еленине мајке:

Ивана Николић

Број рачуна: 340-32188711-13

Сврха уплате: „Донација за Елену“
