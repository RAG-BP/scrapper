---
title: "Хуманитарни базар за Виктора Кекезовића у Деспотову"
date: 2025-07-21
category: Дешавања / Догађаји
url: https://backapalankavesti.com/drustvo/aktuelno/humanitarni-bazar-za-viktora-kekezovica-u-despotovu/
---

На базару ће посетиоци имати прилику да, куповином различитих производа, допринесу прикупљању средстава за Виктора. Међу артиклима у продаји ће се наћи домаћи колачи, декупаж радови, књиге и гардероба, које су припремили чланови Културно-уметничког друштва, школска деца и жене из локалне заједнице.

Догађај ће пратити и богат забавни програм за најмлађе. Придружиће се мађионичар Карло Велики, Меда Вуле и маскоте, који ће бесплатно забављати децу. Такође, посетиоци ће моћи да се загреју куваним вином и чајем.

Сав приход од продаје биће усмерен на помоћ Виктору Кекезовићу. Организатори позивају све људе добре воље да се одазову и подрже ову племениту акцију, било кроз куповину или кроз донације производа за продају.

Виктор Кекезовић је превремено рођени близанац – у 28. недељи, рођен 12 недеља пре термина.

У другом дану живота, хоспитализован је на одељењу за неонаталну интензивну негу и терапију, када ја започета респираторна потпора као и двојна антибиотска терапија. Наредна два и по месеца је трајала његова борба за живот. Регистрован је успорен психомоторички развој у глобалу и појединачним функцијама.

МРИ ендокранијума указао је на оштећење мозга, ПВЛ са благом дилатацијом и перивектрикуларну леукомацију.

Наду у побољшање Викторовог здравственог стања, родитељи виде у физикалним терапијама и рехабилитацијама које би се обавиле на клиници у иностранству. Потребна су му средства за лечење у иностранству, физикалне третмане, специјалистичке прегледе, путне трошкове и трошкове смештаја у току лечења.

„Ваша подршка може направити велику разлику“, поручују организатори и радују се заједничкој помоћи Виктору.
