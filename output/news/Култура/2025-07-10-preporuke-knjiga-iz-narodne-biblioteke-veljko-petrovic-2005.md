---
title: "Препоруке књига из Народне библиотеке „Вељко Петровић“ (20.05.)"
date: 2025-07-10
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-20-051/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Аравинд Адига: Бели тигар

Балрам Халваи је Бели Тигар, најпаметнији дечак у селу. Његова породица је исувише сиромашна да би могла да га школује, па је он приморан да ради у чајџиници где уситњава угаљ и брише столове. Али једног дана Балрамусе срећа осмехне, богат човек га унајмљује као свог возача и одводи са собом у Њу Делхи. Град је право откровење за Балрама. Док вози свог послодавца по трговачким и пословним комплексима великог града, он постаје свестан неизмерног богатства које га окружује и мноштва прилика које се указују, све време знајући да он никада неће крочити у тај свет. Док тужно размишља о својој ситуацији, Балрамзакључује да постоји само један начин да уђе у гламурозни свет нове Индије, мора да убије свог господара.„Бели Тигар“ нам представља сирову Индију, лишену романтичних представа. Узбудљив и шокантан, од села у долиниГанга испуњених очајем и скоро сасвим лишених реда и закона, до Бангалора на „дивљем југу“ који се узаврело развија привлачећи светске компаније. Писан као исповест убице, роман „Бели Тигар“ је узбудљив како због тематике, тако и због приповедача, аморалног, циничног антихероја који одбија да се покаје, али за ког навијате и који вам се ипак увлачи под кожу. – Из рецензије Милене Миликић

Џон Мајкл Куци: Мајстор из Петрограда

Ово су речи Мајстора који у јесен 1869, на вест о мистериозној погибији свога пасторка Павела, стиже у Петроград под лажним именом. Пошто се уселио у Павелову собу, упушта се у еротску везу с његовом газдарицом, а потом закорачује и у подземни свет анархистичке завере. На крају, Мајстор исписује прве скице за свој будући роман Зли дуси. Књига особене и недокучиве лепоте, налик на трептаје бореалне светлости… Куци је зашао у пукотине између чињеница и фикције да би створио хипнотичну приповест о одразима стварности у књижевном делу. Написао је и потресну причу о туговању једног оца за сином… Опор, речит приказ људског усуда, али и префињено, снажно, блиставо написано лично завештање. Мрачну визију ублажава једино вера да се живот може преточити у уметност. Ово јесте уметност. Бољи доказ нам не треба. Питер Вилхелм, Сандеј Тајмс (Лондон).

Весна Законовић-Арежина: Не верујем у љубав

„Лана има двадесет осам година, иза себе три озбиљне везе и милион неуспелих покушаја, богат друштвени живот, омиљена места за излазак… Стамбено је ситуирана. Емотивно руинирана. И Ана има двадесет осам. Иза себе две симпатије, један пољубац на плажи и мало пипкања преко купаћег. Поред себе има мужа и слатку кћеркицу од пет година, константни проблем шта да кува сутра… и пусту чежњу за изласцима.“
Стицајем животних околности, Ана и Лана постају најбоље пријатељице, дајући једна другој одговоре на чувена женска питања: Да ли неудате жене ипак највише маштају о љубави, мужу, константној обавези, оцу своје деце, док оне са прстеном очајнички вапе за слободним временом, кафом са другарицама и мало више слободе? Или, ипак, права слобода тек у пару добија смисао?

На дечијем одељењу, библиотекарка Борислава Тољагић Сегеди је предложила следеће књиге

Стивен Исерлис: Зашто је Хендлова перика поскакивала

– и мноштво других прича о животима великих композитора

• Чиме је Хајднова жена увијала косу?
• Шта је Шуберт урадио са старом футролом за наочаре?
• Како се Дворжак силно надурио због боце пива?
• Зашто се Чајковски бринуо да ће му отпасти глава?
• Зашто се Форе завршио са тањиром спанаћа посред лица?
• И зашто је Хендлова перика поскакивала?

У књизи Зашто је Бетовен просуо паприкаш, познати челиста Стивен Исерлис почео је деци да преноси предивни дар који је њему пренела његова учитељица виолончела – шансу да свој свет настани сјајним композиторима тако што ће се са њима спријатељити. У својој новој књизи, неодољиво нас увлачи у свет још шесторице својих омиљених композитора, оживљавајући их на начин који неизбежно заокупља машту сваког детета. Пуна живописних прича о овим невероватним ликовима и њиховим пријатељима, и испреплетана духовитим црно-белим илустрацијама, ова књига је примамљиво и приступачно штиво у којем деца могу да уживају сама или да искуство поделе са родитељима.

Слободан Станишић: Јефимија прва српска књижевница

Јелена Мрњавчевић, жена Угљеше Мрњавчевића, познатија као монахиња Јефимија, сматра се првом српском књижевницом. Талентом, образованошћу и посебном осећајношћу уобличила је један од најлепших текстова у српској средњовековној књижевности: „Похвала кнезу Лазаруˮ. У овој књизи сазнаћете више о њеном животу, улози на српском двору и блиском односу који је имала са породицом кнеза Лазара.

Десанка Максимовић: Прадевојчица

Још у младости сам размишљала како ли су живели први људи, какве ли су око њих биле шуме и воде, каква дивљач, чиме су се занимали… Занимало ме је и како су се деца у то доба играла, на чему су спавала, јесу ли била лепа као и данашња. Тако једне ноћи, при месечини, причини ми се да видим неку девојчицу, препланулу, голишаву, дуге распуштене косе – јури низ падину према реци. И заљубим се у њу. То ме наведе да почнем писати причу о девојчици тога давног доба. Замислим да је та моја мала јунакиња кћерка пећинског сликара и да је и она мали сликар, јер како данас девојчице обично личе на очеве, тако
су морале и онда. Природни закони су и у то доба били исти. Изабрала сам, наравно, да је сместим у оно време кад су људи већ личили на данашње људе – имали исти лик, иста осећања, исте склоности. А кад већ узмете роман Прадевојчицу у руке, молим вас читајте све по реду, немојте прескакати густа места. У њима се описују многе занимљиве ствари: борба јелена, лов на дивљач, прастари начин изазивања ватре трењем суварка о суварак, обредне игре пред полазак у лов. Дружите се с мојом Прадевојчицом, њеним друговима и њеним оцем пећинским сликарем. А ако негде у музеју угледате цртеже пећинских сликара, јелене, лосове, мамуте и једног лептира на некој другој страни пећине, знајте да је тога лептира насликала наша Прадевојчица“. Десанка Максимовић
