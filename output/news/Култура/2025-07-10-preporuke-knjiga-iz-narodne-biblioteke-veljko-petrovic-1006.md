---
title: "Препоруке књига из Народне библиотеке „Вељко Петровић“ (10.06.)"
date: 2025-07-10
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-10-06/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Нобелова награда за књижевност 2019. Псовање публике • Предсказање • Самокажњавање • Позиви упомоћ • Каспар • Час током којег нисмо знали ништа једни о другима • Подземни блуз • Зашто кухиња? • Још увек олуја • Лепи дани у Аранхуезу • Здењек Адамец

Петер Хандке појавио се на позоришној сцени 1966. с контроверзном драмом Псовање публике, коју је написао у двадесет другој години. Појавио се наједанпут као неко ко поставља дијагнозу актуелном стању позоришта и сецира очекивања публике о томе шта би требало да се игра у позоришту. Хандке не само да се не држи аристотеловских правила традиционалног позоришта, он руши чак и илузорни карактер модерних комада: гледаоцу се разбија илузија да је уопште у позоришту.

Гледалац: или бива испсован од глумаца што је уопште и дошао на представу; или је подвргнут некој другој „вербалној тортури“; или је пребачен из позоришта напоље, на трг којим се крећу пролазници, дакле, напоље у живот, јер напољу се дешавају ствари, а не у позоришту; или гледалац уистину постаје сведок оставинских расправа и свађа у породици, баш како се то и дешава у породици; или се на сцени гледа перформанс низања кухињских ситуација представљених само као сигнално гестикулирање на сржном простору живота укућана; или је премештен у кафану, у којој се одвијају најживље, или најбесмисленије, или најбесрамније расправе о политици, економији, миграцијама, патњама, љубавима…

&quot;У овом избору Хандкеових драма, који је сачинио Жарко Радаковић, читалац ће сагледати на који начин радикални отклон од традиционалних форми и изражено неповерење према илузионистичком позоришту, које пасивизира публику, аутора нагоне на изналажење увек нових форми, што је очито од његове прве па све до последње драме&quot; – Здењек Адамец (2020)

Роберт Музил: Пометње питомца Терлеса

Музил је свакако један од кључних књижевника XX века, иако његово стваралаштво настаје или упркос „одвратности према приповедању” или као покушај еманципације приповедања од наративног манира дадиља, који је, по самом аутору, стил већине приповедача све до почетка XX века.

Музил у својим причама не жели да осликава свет, већ му је намера да избразда душу, како је једном и сам рекао. Суштину уметности види у подручјима „између разума и осећања, где се одигравају она права проширења душе, где се преплићу интелектуално и емоционално”.

У својим причама, Музил раскида са каузално-хронолошким током радње, а све повезује значењима, одбацујући притом свако поједностављено приказивање стварности. Пажња читаоца се тако помера с радње на језик и на саму структуру значења. Избор тема за своје приче Музил налази у оном међупростору за који „у језику свакидашњице и чврстог, усправног хода још није постојала реч”, како стоји у Савршенству љубави.

Ратко Бајчетић: Евидентичар

Старе, јефтине, али издржљиве и од квалитетног дрвета прављене клупе, пружале су се између дугачког низа високих, белих, не баш добро одржаваних врата у дугачком ходнику. Касна и поприлично влажна јесен показивала се у свом пуном замаху. Ретки пролазници дугачким ходником запињу с времена на време за мокре кишобране, прислоњене уз масном, бледо жутом бојом офарбан зид. Куке на вешалицама за качење одеће, постављене насупрот клупа углавном су поломљене, а и на оним исправним нема одеће. Готово сви седе, или стоје у капутима, мантилима или дебелим зимским јакнама са шаловима. Спремачица је од јутрос већ неколико пута пролазила и брисала ходнички под од светло браон винас плочица, али ефекти брисања, већ
после неколико минута, нису били видљиви. На ципелама је уношена влажна прљавштина, која се немилосрдно лепила на под, при сваком кораку пролазника. Сиво јесење светло улазило је кроз два висока прозора на оба краја дугачког ходника, али ипак није преовладавао мрак, захваљујући слабим, дуж ходника распоређеним сијалицама. Чак и тако слабо светло било је довољно да открије замашћене траке на зидовима у висини глава, на клупама седећих пацијената, као и сиво-браон прљаву траку на зиду наспрам клупа, коју су пацијенти у чекаоници правили наслањајући леђа и прљаве ђонове.

На клупама углавном старији свет, безизражајних, или забринутих лица седео је свако са својом муком. Константан жамор од многих, али тихих спорадичних разговора звуком је испуњавао простор. Тешко је разазнати било шта од тих разговора, али им је садржина била већином слична. Ходник болнице и није трпео другачије приче од дијагноза, историја болести, лекова, или оговарања медицинских сестара и лекара.

На дечијем одељењу, библиотекарка Борислава Тољагић Сегеди је предложила следеће књиге:

Адам Кеј: Бриљантни умови

Ти то можеш!

Сви бриљантни умови који су икад ходали Земљом и чије су идеје и/или изуми унапредили овај свет, најпре су били… деца! И види, уопште није важна твоја висина, тежина, језик којим говориш, да ли си дечак или девојчица, да ли живиш у дворцу или у гарсоњери – ако мислиш да можеш да промениш свет или утичеш на нечији живот, ти то можеш. Пред тобом су биографије десет феноменалних људи који су једног дана помислили: Хеј! Имам сјајну идеју! И њихова генијалност је експлодирала. Они се нису родили као генијалци, али су имали сан и жељу да га остваре.

Дејвид Валијамс: Бака гангстер поново напада

Бен се навикава на живот без своје вољене баке. Она је била купусни сладокусац, партнерка за укрштене речи и… међународна крадљивица накита позната као Црна Мачка. Једино је још успомена на њихову невероватну авантуру крађе крунских драгуља жива. Бака гангстер поново напада је први наставак који је Дејвид Валијамс написао и представља изврсног сапутника његовог омиљеног романа Бака гангстер, годинама међу најпродаванијим у свету и у Србији.

Каби Ламе: Кабијев дневник

У животу се понекад, уз мало среће и уколико не размишљаш претерано, дешавају добре ствари. Нађеш пријатеља! У вишим разредима игра постаје груба: јао теби ако носиш погрешне патике, ако те прогласе за штребера, ако завршиш у шапама хулигана и немаш мобилни… На срећу, у Марковој згради живи КАБИ који му помаже да се суочи са хиљаду свакодневних невоља, онако како се њему допада, почињући од једноставних ствари. Кабијев дневник – подсетник на оно што је у животу заправо важно.
