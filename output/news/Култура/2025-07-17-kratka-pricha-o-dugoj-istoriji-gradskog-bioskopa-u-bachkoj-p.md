---
title: "Кратка прича о дугој историји Градског биоскопа у Бачкој Паланци (ВИДЕО)"
date: 2025-07-17
category: Култура
url: https://backapalankavesti.com/kultura/film/kratka-prica-o-dugoj-istoriji-gradskog-bioskopa-u-backoj-palanci-video/
---

Драган Прица, уредник филмског програма и кино оператер у Градском биоскопу, је дошао до сазнања да су биоскоп саградиле две сестре јеврејског порекла. Због односа Немаца према Јеврејима у Другом светском рату, оне су зграду биоскопа поклониле, али се не зна коме тачно и од тада им се губи сваки траг.

Занимљиво је да је наш саговорник, Драган Прица, трећи кино оператер у новијој историји Градског биоскопа, која почиње 1956/7. године, о којој нам је такође причао.

Нажалост, постоји мало података о историји Градског биоскопа у Бачкој Паланци, јер су многе књиге уништене у поплави у Музеју града у Бачкој Паланци, али Културни центар Бачка Паланка и Градски биоскоп су успели да сачувају неколико филмова важних за историју Бачке Паланке.

Градски биоскоп и Културни центар Бачка Паланка су редакцији БАП ВЕСТИ уступили два филма, чије сегменте ћемо користити у овом видеу. У питању су филмови о поплави у Бачкој Паланци из 1965. године, као и о доласку Маршала Тита у Бачку Паланку, 1974. године, на отварање моста „25. мај“.

Како нам је рекао Драган Прица, цели филмови о ова два важна историјска догађаја ће ускоро бити приказана на великом платну Градског биоскопа, као поклон грађанима Бачке Паланке.
