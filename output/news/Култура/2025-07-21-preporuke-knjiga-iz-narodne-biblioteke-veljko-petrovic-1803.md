---
title: "Препоруке књига из Народне библиотеке „Вељко Петровић“ (18.03.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-18-03/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Венјамин Каверин: Пред огледалом

Потресна и нежна повест о љубави која је трајала колико и живот њених јунака. Испричала је сама Лиза кроз писма Костји. Прво му је упутила када јој је било шеснаест година. Последње пред своју смрт. У почетку раздвојени околностима које не зависе од њих, када су могли да бирају, изабрали су растанак. Страсно обузета сликарством, уверена да само у њему може да пронађе смисао живота и разлог постојања, Лиза је отишла у Париз. Чинило јој се да у том туђем граду почиње и завршава се све што је вредно и важно у уметности. И да она то мора да види и осети.

Костја је остао у Русији, предан науци. И у труду да широко заобиђе, да некако заборави, љубав према Лизи. Тако је свако упао у свој ковитлац и лом. Све се мењало. И они сами. Све се крзало, тањило, и губило сјај. Само је њихова љубав расла. Зрела. Тежила новим садржајима и жудњама. Једина константа у њиховим животима, чак и када је она делила дане са другим мушкарцима, а он са другим женама. А онда је и историја покупила данак…

Ели Мидвуд: Супруга која је све ставила на коцку

Заиста је занимљиво како човек не цени ситнице све док их више нема. Берлин, 1943: „Где вам је супруг?”, захтевао је да зна есесовац са списком. „Нема никога код куће”, рекла је Марго пре него што су стигли да крену са уништавањем простора у потрази за другим укућанима. „Сама сам.” У очима есесовца није било ничег осим леда и смрти, и синуло јој је како једино она стоји између мужа и војниковог митраљеза. У нацистичкој Немачкој, Марго одбија да попусти под теретом Хитлерове тираније. Кад је отпуштена с посла кројачице због тога што је удата за Јохена, који је Јеврејин, ипак остаје уз њега. Иако њени пријатељи прелазе улицу како би је избегли, а сопствена мајка је одбацује, остаје одана. Након што им Гестапо упадне у дом и заплени ствари, остаје непоколебљива. А кад их избаце на улицу и постану бескућници, не показује слабост. Док се авиони обрушавају и сирена за ваздушни напад завија, а Јеврејима није дозвољено да улазе у склоништа, одбија да напусти мужа. Чак и кад се шушка како невине људе шаљу у логоре, укључујући Немце и Немице у браку с Јеврејима, и даље не попушта. И кад нацисти напокон ухапсе Јохена, затварајући га с безброј других, Марго одлучује да се бори до краја. Наоружана једино љубављу, ризикује живот док протестује испред седишта Гестапоа. Надахнуте њеном храброшћу, ускоро јој се придружује на стотине жена које вичу: „Ослободите нам мужеве! Ослободите нам мужеве!” Може ли Марго да постигне немогуће и спасе вољеног супруга? Или кад се суочи са чуварима СС-а који непрекидно сеју смрт, хоће ли се једноставно жртвовати.

Мирко Демић: Пуcтоловине бачког опсенара

У роману Пустоловине бачког опсенара наратор, педесетогодишњи отправник возова, бави се реконструкцијом животописа могућег претка Димитрија Вујића, главног јунака ове приповести, необичног човека, пустолова, каријеристе и лажова с половине 18. века. Посредно, преко реконструисања детаља мистериозне и недовољно јасне приче о другом човеку, наратор прави рекапитулацију властитог живота, или боље рећи сопственог осећања живота. На основу штурих докумената и породичног предања, гради се лик Димитрија Вујића, бачког Казанове и авантуристе, с намером да се разуме његова улога у дворским сплеткама по европским дворовима на којима је често заузимао веома утицајне положаје. Оно што изгледа раздвојено временом, простором и карактером, како приповедање одмиче, показује се све више као слично, сродно, истоветно. С једне стране стоје догађаји необичног претка, а са друге – богатство емоција и доживљаја, детаљно нијансирање деликатног и сензитивног нараторовог света, о коме не сазнајемо преко личних биографских података, већ кроз његов доживљај самог Вујића. Тако се од наизменичне нарације о прошлости и садашњости, о туђем и сопственом, у овом раскошним језиком исписаном роману, формира трећи слој, у коме се од догађаја једног и доживљаја другог живота ствара могућа целовитост постојања.

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Градимир Стојковић: Хајдук у Београду

Легендарни серијал поново међу нама. Глигорије Пецикоза Хајдук долази из села у Београд и полази у осми разред. Труди се да буде прихваћен и као изванредан кошаркаш, и као добар друг, и као одличан ђак, и као одговоран син. Растрзан између нових искустава и осећања, Хајдук ће се носити са разним препрекама и открити да постоји сила која све може да промени и узбурка: љубав… Награђиван и обожаван, овај култни роман о одрастању, уклапању и о недоумицама младих и после више од тридесет година носи у себи универзалне поруке о пријатељству и заједништву. Важан као прекретница у домаћој књижевности за децу и младе, Хајдук у Београду и данас нас подсећа на незаменљивост искрености и поштења.

Карли Соросијак: Свет паса

СВЕТ ПАСА је књига са много истинитих прича о овим чудесним животињама, о њиховим особинама и различитим навикама. Намењена је свим љубитељима паса и онима који ће то тек постати.

Обиље задивљујућих података и прекрасне илустрације читаоцу ће открити све што је икада желео да зна о нашим најбољим пријатељима – онима који су кроз читаву историју човечанства били уз нас и чији су трагови шапа пратили наше стопе куд год да кренемо.

Магда Гаргулакова: Свет је пун бројева

Сазнајте због чега су бројеви тако важни, чему служе и шта нам све говоре. Погледајте око себе – код куће, на улици, у школи, било где. Колико бројева видите? Прилично, зар не? Можда се на први поглед не чини тако, али бројеви су свуда око нас. Вероватно их већ добро познајете, можда чак знате и да рачунате. Али знате ли да се бројеви не односе само на математику и бројање, колико нечега има и колико кошта? Они показују много, много више…
