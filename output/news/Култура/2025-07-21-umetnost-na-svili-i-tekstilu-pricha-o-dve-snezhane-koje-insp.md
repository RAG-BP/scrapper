---
title: "Уметност на свили и текстилу – прича о две Снежане које инспиришe креативност"
date: 2025-07-21
category: Култура
url: https://backapalankavesti.com/kultura/umetnost/umetnost-na-svili-i-tekstilu-prica-o-dve-snezane-koje-inspirise-kreativnost/
---

Њихова визија је да инспиришу друге да открију чаролију стварања кроз уметност.

Снежана Ловре, власница бизниса „Импресија“, бави се дорадом употребних предмета, иконописом, позлаћивањем и сликањем на текстилу. Завршила је Вишу техничку текстилну школу у Београду и средњу школу за дизајн, а своје знање и искуство преточила је у стварање уникатних уметничких предмета.

Снежана Булаић, васпитачица у Предшколској установи „Различак“, већ годинама негује љубав према уметности. Њен пут у сликање на свили почео је завршетком курса у Београду, а креативност коју гаји преноси како кроз свој рад са децом, тако и кроз радионице које организује за све љубитеље уметности.

Радионице се одржавају у атељеу који је Булаићева првобитно уредила за сопствени рад, а потом одлучила да га подели са свима који желе да се опробају у сликању на свили и текстилу. Овај простор је постао место сусретања креативности и предузетништва, у оквиру бизниса „Импресија“.

Осим што пружају прилику за учење и развој, ове уметнице поносно представљају своје ручно осликане кравате и мараме – уникатне модне детаље који имају трајну вредност. Њихов рад је инспирисан лепотом живота, а креације које стварају носе снажну поруку о важности оригиналности и трајних вредности у моди.

Своју уметничку мисију прошириле су и на друштвене мреже, отворивши странице „Од гусенице до уметнице“, што симболично представља њихов однос према уметности и процесу стварања. Верују да кроз уметност свако може доживети преображај и открити свој креативни потенцијал. За све који желе да се упусте у свет сликања на свили и текстилу или пронађу уникатне модне детаље, радионице и креације ових уметница представљају савршену прилику за инспирацију и лично изражавање.
