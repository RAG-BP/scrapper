---
title: "Препоруке књига из Народне библиотеке „Вељко Петровић“ (03.05.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-03-05/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Драган Великић: Соко зове Ласту

Ангажован као колумниста и увек актуелан не само као писац него и као есејиста, Драган Великић у новој књизи критичких осврта на друштвене и политичке апсурде у Србији остаје веран својој непоштедној анатомији неморала, бешчашћа и афера који потресају нашу свакодневицу. Педесетак малих прича у овој књизи сецирају једну, по ауторовом уверљивом и здраворазумском резону, раштимовану и залуталу државу на раскрсници светова и вредности које је напустила…

„Великић тугује. Над руинама грађана, престонице и ’такозване републике Србије’. Детаљно чита смртовнице свему, осим профиту. У изабраним колумнама не штеди читаоце – јер не штеди ни братство милијардера, а понајмање непрепознатог и непризнатог хулигана. И није случајно да соко зове ласту. Из колумни је јасно да је соко мучки убијен. Као и орао на грбу. Али, Великић храни наду и, чини се, из те љубави греши. Да ли је заиста власт ’прешла границу после које више нема повратка на мекши режим репресије’?“
– Јелена Обућина

„Један од опсесивних мотива Драгана Великића јесу, рецимо, српски влакови. Нимало случајно, зато што ништа као жељезнице ‒ дефиниране строгим координатним суставом возног реда ‒ не показује тако прецизно мјеру суноврата неке државе. И зато што ништа као распад жељезничког сустава не може тако узнемирити и ужаснути некога с опсесивно-компулзивним осјећајем за ред и сустав. Злосретна Главна београдска станица, измјештена с градилишта барнумовског Wатерфронта на топчидерску периферију, стога је можда и најчешћи Великићев опсесивни мотив: ’Иста памет која је смислила Прокоп као средиште београдског железничког чвора, пројектује метро који повезује два нигде. Па још продаје карте за то ништа које води у нигде, а путоваће се никада.’“
– Борис Дежуловић

Ерџан Кесал: Потенцијални кандидат

Трагикомедија о лекару, члану једне од владајућих партија, који има аспирације да се кандидује за градоначелника. На том путу видимо како политика послушности одбацује и понижава људе, и како локална власт користи човекову моралну коруптивност. Кесал је објаснио како раде точкови политике у прљавим играма, трговини и хипокризији. Иако барата прилично знаним општим местима политикантске трулежи, аутор прецизним посматрањем указује на преломна места у којима скромни лекар бива полако, а одједном, срозан у политичку мрежу. Поистовећивање са садашњим временом и блиским топосима је неминовно. Локална правила симболички говоре о универзалном уништавању карактера на примеру јунака ове приче који, иако види како тоне, томе не може да се одупре. Спасоносна сламка овог у суштини мрачног и тужног путовања ка пропасти јесте Кесалов једноставни, свакодневни, ововремени, помало наивни језик који својом експлозивном духовитошћу турску стварност претаче у општеважећу светску спрдњу. Смех варира од простодушног и горког до циничног и гротескног. Но, од које год сорте био, он и овде показује своју основну функцију – да је лековит. Кесал је по свом роману Потенцијални кандидат режирао и истоимени играни ﬁлм (Насипсе Адаyıз, турско-српска копродукција) у којем има и главну улогу. После премијере на ﬁлмском фестивалу у Ротердаму 2020. године, ﬁ лм је освојио награде на ﬁ лмском фестивалу у Истанбулу за најбољу режију и за монтажу и награде на фестивалу у Адани за најбољи ﬁ лм, сценарио и споредну женску улогу, оба одржана у 2020. години. Állás

Алпстен Елен: Царичина кћи

Иза раскошне и разуздане фасаде, руски царски двор је змијско гнездо испуњено интригама и амбицијом. Само жена обдарена бескрајном храброшћу и лукавошћу може бити достојна да седи на престолу Петра Великог.

Када су јој одузели све, нису рачунали да ће узвратити борбом. Као потомак династије Романових и кћи Петра Великог и Катарине И, прелепа царевна Јелисавета најдражеснија је принцеза на свету и понос читавог руског царства. Очева миљеница, окружена је изобиљем и ослобођена
терета владавине пошто је жена. Али након смрти Јелисаветине мајке, Русија је растргнута, маске падају, а пријатељи постају непријатељи. Јелисаветин идилични живот је нарушен.

Док јој судбина задаје ударац за ударцем, остаје без пребијене паре и икакве моћи, живећи под сталном претњом. У та бурна времена суочава се са застрашујућом дилемом: да ли је вољна да ухвати узде моћи и преузме улогу владара Русије или да следи кораке убијеног брата. Али мора одлучити и шта је све спремна да учини за своју земљу – и за љубав.

На дечијем одељењу, библиотекарка Борислава Тољагић Сегеди је предложила следеће књиге:

Јелена Рачић: Драганче лепотанче и седам тетака

Драганче Лепотанче је – као и сви мали змајеви или деца – несташан, радознао, понекад непослушан, својеглав и занет.

У низу забавних и духовитих ситуација везаних за родитељство и васпитавање змаја Драганчета, у његовом лику деца ће препознати неке своје особине и научити шта све не треба радити, а родитељи и васпитачи ће увидети да – увек има наде, и да се уложени труд, љубав и поверење на крају исплате.

Златко Васић: Кит са трегерима

Нове авантуре забавне гусарске дружине намењене су узрасту предшколаца и млађих основаца. Гусарски приправник Добрица и његова гусарска дружина – гуска Љубинка, мачак Згубидан и љубазна Мушкатла – живе на Острву, које није уцртано у поморске мапе. Оно је скривено таласима жита и налази се усред Панонског мора.

Бити морепловац на Панонском мору, а немати пецање у малом прсту просто је нечувено. Зато је Добрица одлучио да крене у своју прву пецарошку авантуру а Згубидан је припремио штапове, удице, варалице и најфиније струне. Али у дубоким водама Високих кукуруза чекало их је изненађење. Како их је Страшило обавестило, море кукуруза кокичара уништила је непозната неман – највероватније кит…

Џон Форндон и Роб Бити: Шта треба да знаш

Шта треба да знаш!

• Кад притиснеш прекидач
• Кад куцаш на таблету
• Кад пустиш воду у тоалету
• Кад извадиш лед из замрзивача
• Кад шаљеш поруку преко мобилног телефона
• Кад притиснеш принт на тродимензионалном штампачу

Дођи и завири у разне уређаје и направе – изненадићеш се куд ће те то одвести!

Ова књига прича врло занимљиве приче о стварима које свакодневно користимо, а никад о њима не размишљамо.

Технологија никад више неће бити иста.
