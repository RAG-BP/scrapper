---
title: "Отворена изложба “У дрвету душа” у Музеју града Бачка Паланка"
date: 2025-07-21
category: Култура
url: https://backapalankavesti.com/kultura/izlozbe/otvorena-izlozba-u-drvetu-dusa-u-muzeju-grada-backa-palanka/
---

“Новакова скулптура је изазов за наша чула: то и јесте њена функција. Неретко инспирација онима који желе да крену путем уметности скулптуре у дрвету и уживају у погледу, емоцији, души која из истог испливава у вапају, еху, љубави, патњи. Новак то већ одавно препознаје, уобличава и неуморно ствара једну завидну колекцију прича кроз скулптуру шаљући јасну поруку – природу треба ослушкивати. Али, такође можемо бити сигурни у то да ће, како време пролази, ова његова колекција наставити да расте и еволуира. Јер дрво уме да прича и увек има шта да каже, онако из душе. Баш као Новакове скулптуре“, речи су Тамаре Барановски, академске уметнице.

Новак Јововић рођен је 08.јануара 1949. године у Врбасу у којем и даље живи и ствара. Скулптуром се бави већ дуги низ година, тачније од 1979. године. Учесник је многих групних и колективних изложби, ликовних колонија и хуманитарних акција.

На отварању је изведен преформанс „У дрвету душа“ који је инспирисан овим догађајем у извођењу Оље Нађ и Ненада Еречковића уз звуке виолине коју је свирао Вук Прица. Изложба ће трајати три недеље.
