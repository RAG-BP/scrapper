---
title: "ФЕП-у нула динара од Покрајинског секретаријата за културу"
date: 2025-07-10
category: Култура
url: https://backapalankavesti.com/kultura/pozoriste/fepu-o-od-pokrajinskog-sekreterijata-za-kulturu/
---

Ова одлука изазвала је пажњу културне јавности, посебно имајући у виду да је ФЕП једина манифестација из Бачке Паланке која је конкурисала на овом конкурсу.

Без подршке су остали и 74. Фестивал професионалних позоришта Војводине и 70. Стеријино позорје, што је такође изазвало изненађење, с обзиром на то да је реч о вишедеценијским фестивалима са дугом традицијом и великим значајем за културни пејзаж Војводине и Србије.

У образложењу резултата конкурса наведено је да су пројекти „усклађени са циљевима и приоритетима“ конкурса, али да „захтевана средства за реализацију превазилазе могућности финансирања на овом конкурсу“. Финансирање ових фестивала, како се наводи, остављено је „осталим нивоима власти“.

С друге стране, Београдски фестивал игре добио је 5 милиона динара, што представља највећи појединачни износ додељен на овом конкурсу, док ниједан пројекат из Војводине није добио средства тог нивоа.

Подршку у износу од 950.000 динара добио је и пројекат „Битанга и принцеза у манастиру“ удружења Музика и хармонија, основаног у јануару 2025. године, што је изазвало упитност критеријума оцењивања и расподеле средстава.

ФЕП је фестивал који у Бачкој Паланци постоји већ више од 30 година и који су многе генерације деце памтиле као први контакт са позориштем, уметношћу и екологијом. Организован је волонтерски и с пуно ентузијазма, а у последњим годинама постао је регионално релевантан догађај са међународним учешћем и педагошком мисијом. Фестивал еколошког позоришта за децу и младе (ФЕП) препознат је као део идентитета културног живота Бачке Паланке, а претходних година подржавали су га како Покрајински секретаријат за културу, тако и други нивои власти и бројни партнери. Ове године, међутим, финансијска подршка изостаје.
