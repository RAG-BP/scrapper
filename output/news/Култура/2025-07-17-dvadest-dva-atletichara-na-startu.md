---
title: "Двадест два атлетичара на старту"
date: 2025-07-17
category: Култура
url: https://backapalankavesti.com/sport/ostali-sportovi/dvadest-dva-atleticara-na-startu/
---

БАЧКА ПАЛАНКА – Тачно у 18 сати испред бачкопаланачког храма посвећеног Светом Јовану Крститељу, обављен је старт тридесет седмог полумаратона између Бачке Паланке и Гајдобре. На старту су се појавила двадесет два атлетичара из Бачке Паланке, Гајдобре, Новог Сада, Будисаве, Футога и Карађорђева. Овогодишња трка је баш као и неколико претходних била ревијалног карактера, мада се сви њени учесници могу сматрати победницима. Ни овога пута у трци није изостало учешће Јова Радоша, који је једини до сада истрчао све полумаратоне између бачкопаланачког и гајдобранског православног храма.

Пред сам старт полумаратона, замолили смо Самира Аличића једног од учесника трке за изјаву.

„Полумаратон између Гајдобре и Бачке Паланке, први пут сам истрчао 2001. године, и од тада сам стални учесник ове трке. Утемељивач, Мирослав Главаш Барба, ме је наговорио да истрчим овај маратон пре четрнаест година. То је уједно било и моје прво учешће у једној оваквој трци. Морам признати да пре тога никада нисам размишљао да се бавим трчањем и учествујем у тркама. Захваљујући мом првом учешћу, некако сам се заинтересовао за дугопругашке трке. Главашев позив сам прихватио између осталог и зато, што ми је ова трка, да тако кажем, била близу куће и да ми није било тешко да је истрчим. Управо овај маратон ми је био мотив да се наставим бавити трчањем. Мислим, да је добро што имамо у нашој средини једну овакву трку. Ово пре свега што ће једна оваква трка мотивисати и друге да буду њени учесници, или ће можда почети озбиљније да се баве трчањем“ – истакао је за БАП Вести, Самир Аличић.

Аличић је напоменуо да је први полумаратон истрчао без било какве припреме. Међутим, након те трке почео је редовно да тренира. Мада је трка ревијалног карактера Самир је рекао да за већину такмичара то и није тако значајно. Међутим, већина учесника трке се нада и очекује да ће она једног дана поново бити такмичарског карактера. Сада је свакако најважније, да се традиција њеног одржавања не прекида.

На крају разговора, Самир је имао једну поруку за оне који се двоуме да у наредним  годинама узму учешће у овој трци.

„Треба да дођу на Петровдански маратон и да се опробају. Мислим, да ће се већина људи изненадити сопственом снагом. Осим тога, учесници трке су једна позитивна екипа која људе мотивише на постигнућа и свакако сви који се двоуме нека дођу и покушају. То је оно што бих им саветовао“ – нагласио је на крају Самир Аличић.
