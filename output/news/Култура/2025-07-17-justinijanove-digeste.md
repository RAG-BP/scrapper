---
title: "Јустинијанове Дигесте"
date: 2025-07-17
category: Култура
url: https://backapalankavesti.com/kultura/knjige/justinijanove-digeste/
---

Састоји се чак од 66 књига, четири књиге Институција, 12 књига Кодекса и 50 књига тзв. Дигеста или преведено Прераде, Прерађено. Други назив је Пандекта, грчки. Књига која садржи све, и у правној науци се користе оба термина.

„Дигеста су суштински можда најважнија правна збирка у историји човечанства“ каже наш бачкопаланчанин, доктор правних наука, Самир Аличић. „Највећи део каснијег европског континенталног права је заснован на рецепцији правних решења из Дигеста. Касније, у средњем веку када су изграђивана правна решења, када је изграђиван модерни правни систем, Дигеста су поново ушла у примену, била су коментарисана, тадашњи правници су на основу римских текстова у Дигестама изналазили нека нова правна решења.“

Треба рећи, да су Дигеста заправо кодификација извода из дела класичних римских правника, мишљења која су они давали поводом конкретних правних случајева из праксе, која су од стране Јустинијанових компилатора, једне шеснаесточлане комисије, сређена и систематизована у тих педесет књига мишљења старих римских правника, која су у то време била стара неколико стотина година.

„У средњем веку она су изучавана на универзитетима и почела су се поново примењивати у пракси европских земаља. Савремени грађански законици углавном садрже решења која су преузета из Дигеста, прерађена и модернизована. Иако су у средњем веку у Европи Дигеста биле непосредан извор права, судови су доносили пресуде на основу њих у многим европским земљама. Данас је то мало где случај, у Немачкој напр. до 1900. године, до ступања на снагу Немачког грађанског законика, Дигеста су била извор права. У данашње време у мало земаља се користе, напр. У Сан Марину где су и даље извор права, затим у шпанској покрајини Каталонија могу користити у попуњавању правних празнина, у Јужноафричкој Републици за образложење судских пресуда. Дигеста нису више у непосредној примени, међутим савремена правна решења су углавном изграђена на основу решења преузетих из Дигеста.“, каже др Самир Аличић.

Дигеста су позната у Србији бар од периода средњег века, византијски правни зборник на грчком језику „Василике“ представљају прераду у 60 књига два дела Јустинијанове кодификације, Дигеста и Кодексе који су били заједно кодификовани и из Василика су преузимана правна решења у средњевековним српским правним споменицима, између осталог сматра се да је у Душановом законику око 60 чланова преузетих из Василика, који су многи из Дигеста. На српски језик Дигеста нису превођена релативно донедавно.

„Мој ментор и принципал, професор Антон Маленица, професор емеритус Универзитета у Новом Саду, био је први који је започео систематски рад у преводу Дигеста на српски језик. Дигеста  у наше време су преведена или се преводе практично на све светске језике. У мањим земљама, као што је Србија, тренутно немамо капацитета да створимо групу која би се бавила тако огромним послом. Одлучили смо да преводимо поједине важније књиге Дигеста. Маленица је превео прву књигу Јустинијанових Дигеста, ја сам објавио нешто касније превод 9. књиге и сада је изашао мој превод 50.  и то је друга књига коју сам превео и објавио. Наравно, планирам да наставим са тим радом, преводићемо поједине важније књиге Дигеста. Како чујем и неки други професори са простора бивше Југославије су заинтересовани за тај посао и могуће да ће се и сами прихватити превода појединих књига Дигеста.“, наставља др Аличић.

Др Аличић каже да се прихватио превода 50. књиге Дигеста, јер је она једна од важнијих, она у већим делом садржи тзв. муниципално право. Муниципије су били самоуправни градови, колоније, а муниципије су биле као данашње општине. Садржи и један део административног односно управног и пореског права.

„За оне који се баве модерним правом, значај ове књиге проистиче из последња два поглавља од 17 колико их има. Претпоследње поглавље које се бави значењем правних термина и израза, садржи дефиниције, објашњења и начин тумачења правних појмова у латинском језику, а последње, а вероватно и најважније поглавље, О различитим правним правилима старог права, садржи правна правила и регуле. Међу њима има правних изрека или максима, као и објашњења правних појмова, дефиниција и неких општих правних правила, од којх се поједина налазе и у нашем савременом праву. А нека од њих су постала обичајна правила међународног јавног права, а осим тога међународни судови, као о Међународни суд у Стразбуру користе их приликом доношења одређених пресуда, објашњења правних појмова, будући да су она на неки начин део опште европске правне баштине.“, закључује др Самир Аличић.

На крају разговора поводом издања превода Педесете књиге Јустинијанових дигеста, др Самир Аличић нам је открио да је рад на преводу трајао седам година, са прекидима пошто се у међувремену бавио и неким другим стварима. Прво је превео последње поглавље због интересовања за правна правила или регуле римског права, али касније је схватио да је ипак корисније да се преведе цела књига. У књизи упоредно се могу наћи латински и српски текст, да би читалац могао да користи оба.

Књига се појавила у издању Института за упоредно право у Београду.
