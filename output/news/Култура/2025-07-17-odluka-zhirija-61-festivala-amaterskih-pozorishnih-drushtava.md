---
title: "Одлука жирија 61. Фестивала аматерских позоришних друштава Војводине"
date: 2025-07-17
category: Култура
url: https://backapalankavesti.com/kultura/pozoriste/odluka-zirija-61-festivala-amaterskih-pozorisnih-drustava-vojvodine/
---

Похвале за дебитантско остварење:

Жири је погледао десет представа, разговарао са учесницима и дао им конструктивне смерница да своје представе и рад учине квалитетнијим.

1. „Бесни Теофило“ драмске секције „Велимир Вељко Сандић“ Дома културе Сивац
Храбра и одлично припремљена драматизација новеле Бранислава Нушића довела је до одличног сценског резултата. Глумци су успешно радили са дијалектима, наравима, ситуацијама, остварујући комичан нушићевских ефекат на публику. Крај представе није прецизно назначен и темпо/ритам се могу усавршавати.
2. „Женски разговори“ АП „Ђорђе Дамјанов Ћекша“, Јаша Томић
Духовит и недрамски текст Душка Радовића осцењен је одличном режијом невербалних делова, плесом и добром поделом монолога на четири јасна карактера. Свако од глумаца је на нивоу задатка, а представа је заокружена, јасна и духовита, што је и публика препознала.
3. „Госпођа министарка“ АП „Мирко Таталовић Ћира“, Нова Пазова
Сложен и захтеван Нушићев текст коректно је и смислено штрихован. Представа је одлично одглумљена, посебно главни лик, а колективна игра је на завидном нивоу.
Повремена жанровска недоследност и неискоришћеност сценографије остављају простор за дораду.
4. „Буба у уху“ Позоришне трупе „Тодор Крецу – Тоша“ Дома културе Уздин
Огроман труд је цела трупа уложила у извођење захтевног текста Жоржа Фејдоа. Глумци у сваком тренутку представе прецизно испуњавају говорне и мизансценске задатке. Ипак је потребно убрзати представу да би њена бурлескност била ефектнија.
5. „Агонија Лауре Ленбах“ Културног центра Кула
Избор изазовног текста могао је да заврши и у још радикалнијем штриху. Представа је у продукционом, режијском и извођачком смислу на скоро професионалном нивоу. Преамбициозан концепт каткад губи меру, посебно у гломазној неискоришћеној сценографији и понекад неадекватној расвети.
6. „Сви смо ми дошли однекуд, а неко и мало раније“ Новосадског аматерског позоришта
Углавном млада, бројна и разнолика дружина извела је памфлетски комад са тезом. Режија италијанског редитеља извукла је максимум из учесника у смислу коришћења простора и компоновања комбинације афективне и документарне обраде теме. Велики труд учесника, одлична сценска музика и колективна игра ипак не успевају да постигну уметнички ниво и дају ауторски печат.
7. „Полонеза Огинског“ Позоришта „Стеван Сремац“ Црвенка
Изазован текст Николаја Кољаде постављен је на скоро професионалан начин. Драма из периода Перестројке са темом носталгије одлично је и прецизно режирана а глумци јасни и јаки у веома сложеним задацима. Недовољно искоришћена сценографија и повремено презахтевна мотивација остављају простор за даље развијање представе.
8. „Женидба и удадба“ СКЦ „Стеван Сремац“ Сента
Жанровски јасна и прецизна представа са одличним костимима. Вешта глума повремено игра на публику и углавном је на истом нивоу током целе представе. Иако у стилизованој епохи, профани хумор изазива добро расположење и смех у публици.
9. „Тело“ АП Куд „Бриле“ Беочин
Похвално је што је редитељ одабрао савремени домаћи текст који говори о теми деменције и њеном ефекту на породицу. Глумци су углавном на нивоу задатака да одмерено одиграју снажне и болне емоције. Поједини поступци ипак нису прецизни и разумљиви, али представа свеједно постиже снажан утисак на публику.
10. „Неспоразум“ Културног центра Пећинци

Ауторска редитељска концепција и посвећена и суспренута глумачка игра довели су до снажног сценског резултата. Нејасности у променама стила и жанра игре каткад дају оригиналан ефекат а каткад доводе до неразумевања. Упечатљива визуелност и узбудљиво коришћење сценског покрета појачава сценски утисак.
