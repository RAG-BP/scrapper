---
title: "Поезија за Исидору Вучковић"
date: 2025-07-21
category: Култура
url: https://backapalankavesti.com/kultura/knjige/poezija-za-isidoru-vuckovic/
---

Сав новац, који се прикупио на овој промоцији, а оба аутора су средства која су добили од продаје књиге уступили за лечење наше суграђанке, прослеђен је за лечење Исидоре Вучковић.
Промоцију су улепшали својим наступом плесна група „Излазак“ и Бранко Арваи, пијаниста Стефан Јањић из Сомбора и била је организована и ревија фризура и одела салона „Афродита“.

Књига „Анима & Анимус“ је у ствари, дуплекс, наиме половину књиге је написала Зорана Радаковић, а другу половину Слободан Мићић.
„Хтели смо да наставимо традицију од нашег Неше Живкова“ рекла је за портал БАП вести Зорана Радаковић. „Ми, млађи чланови, наставили смо са стварањем књига, са два аутора. Што се тиче мог дела књиге, у суштини, односи се на прихватање сопствене личности, себе и означава Анима женственост. Са Слободаном смо се уклопили тако, да сам ја светлост а он тама и то смо шредставили као живот.“
У наставку разговора, обратио нам се и Слободан Мићић, аутор другог дела књиге „Анима & Анимус“.

„У мом делу су изабране песме, које се највише фокусирају на алхемији, као процесу преображења духа, разума и уопште људског понашања, његове психе у сврси да је инспирација, у ствари митологија. Ти елементи из митологије представљају један централни део, који представља неку врсту личног просветљења, у суштини прочишћења, као Дантеов концепт пакла, јер што идемо ниже у срж људског бића, ми постајемо просветленији и буде нам лакше психички, то је један велики процес катарзе.“

Да би промоција постала хуманитарног карактера, је продукт договора два аутора, мада Мићић признаје, да је то највише на Зоранину иницијативу.

„Захваљујем се Зорани што је одабрала мене да напишем другу половину књиге у смислу светлост – тама, женско – мушко, као ти наводно неспојиви дихотомни мотиви, који у ствари представљају једну целину. Светлост и тама, женско и мушко, свесно и несвесно и у томе је она јака страна човека да споји у једну велиу целину оно што мисли да је неспојиво и тако покаже како смо ми бића мешавина и свесног и несвесног, односно светлог и тамног.“

После промоције, на хуманитарној журци „За Исидору“, прикупљена су додатна средства за лечење Исидоре Вучковић, свеукупно 56.000 динара.
Ова акција заслужује сваку похвалу, јер на тај начин показујемо да су људска бића у суштини саосећајна, са емпатијом према онима који су доживели тешке тренутке у животу са трајним последицама.
