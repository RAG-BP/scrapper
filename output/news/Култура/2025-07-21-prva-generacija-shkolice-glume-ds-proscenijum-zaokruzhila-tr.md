---
title: "Прва генерација школице глуме ДС „Просценијум“ заокружила трогодишњи пут"
date: 2025-07-21
category: Култура
url: https://backapalankavesti.com/kultura/pozoriste/prva-generacija-skolice-glume-ds-proscenijum-zaokruzila-trogodisnji-put/
---

Током три године посвећеног рада, полазници су савладали основе глумачког израза, говорних вежби, сценског покрета, импровизације и тимске игре. Научили су како да се изразе, како да слушају и разумеју друге, али и како да се на сцени осећају слободно, самоуверено и истинито. Завршна представа прве генерације била је круна овог трогодишњег рада – дирљиво, забавно и инспиративно вече које је показало колико су мали глумци порасли, не само на сцени, већ и као особе.

Из Драмског студија поручују, да ова прва генерација заузима посебно место у њиховом срцу, као темељ, на којем ће се градити будуће генерације. Захвалност упућују деци, родитељима и сарадницима на указаном поверењу и подршци током целог процеса.

„И зато драги наши првенци, оно што сте понели из ‘Просценијума’, много је више од глумачких вештина. Научили сте како да верујете себи, како да се изразите, како да слушате и гледате срцем. То су дарови који ће вас пратити где год да кренете, без обзира на то да ли ће ваша будућност бити на сцени, иза камере или у некој сасвим другој улози“, поручују из „Просценијума“.

Трогодишње искуство у овом драмском студију остаће упамћено по пробама пуним игре, осмесима, треми, аплаузима, питањима и маштањима. А како поручују својим полазницима: „Сцена вас чека. Свет вас слуша. Верујте свом гласу.“
