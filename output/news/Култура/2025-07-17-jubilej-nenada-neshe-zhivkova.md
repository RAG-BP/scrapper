---
title: "Јубилеј Ненада Неше Живкова"
date: 2025-07-17
category: Култура
url: https://backapalankavesti.com/kultura/knjige/jubilej-nenada-nese-zivkova/
---

„Ненад Неша Живков је све што хоћете: књижевник, песник за децу, културни и јавни делатник, промотер писане речи. Рођен је 1965. године у Товаришеву, четири деценије је живео у Новој Гајдобри. Деценију и по био је на челу Књижевног клуба „Дис“, од 2008. године је члан Друштва књижевника Војводине. Дао је немерљив допринос развоју библиотекарства у Бачкој Паланци за чега је добио захвалницу, а потом и повељу за стваралачки рад са децом, оба признања од Народне библиотеке „Вељко Петровић“, Бачка Паланка. Његове песме су у Антологији дечије поезије (уредник Перо Зубац). Био је један мандат председник Управног одбора Културног центра Бачка Паланка. Савет МЗ Нова Гајдобра доделио му је Захвалницу за изузетан допринос неговању културе, поезије, дечијег стваралаштва и промовисању свог места. Добитник је Октобарске награде за културу 2018. године, највећег признања Бачке Паланке. Од 2022. је главни и одговорни уредник Књижевног клуба Дис. 2023. године добио је повељу Дисово злаћано перо за животно дело од Књижевног клуба Дис.“

За Портал БАП Вести, Ненад Неша Живков је рекао:

„Почео сам да пишем као дечак у школским данима, створио сам око стотињак песама. Када сам дошао са одслужења војног рока, није било посла а ни неке могућности да се објави књига, па сам песме бацио. После извесног времена запослио сам се у Синтелону, а једне године су ме послали на 80% плате као технолошки вишак. Ту сам имао простора годину дана, па сам поново почео писати, педесетак песама. Када сам се вратио у фирму, написано сам откуцао и предао директорима. После извесног времена, зове ме директор и саопштава да ће ми књига бити објављена и то се десило 1996. године. Та прва књига се звала „Дрвеће умире тужно“. На основу предлога критичара, а у књизи је било и дечије и љубавне и родољубиве поезије, усмерен сам на дечије песме.“

Следиле друге књиге за децу, тако да Живков сада има у свом опусу 17 збирки песама за децу. Прелазак на писање афоризама, он објашњава тако, да је од малена волео да чита мудрости и то га је потакло да их пише у стиху.

„Када сам написао песму, увек сам мислио да могу боље. Чак и после петнаесте објављене књиге сам помислио, Нешо можеш ти то боље. Сад си искуснији, знаш да се играш са речима. За час могу да саставим песму, не само да има риму, него и смисао и поруку. А деца су то лепо, што ме тера да и даље пишем. По позивима учествујем на приредбама у школама, говорим своју поезију, деца су одушевљена, она су најбољи моји слушаоци и читаоци јер они кога заволе њега су заволели. Када им читам моје стихове, ја видим шта их највише занима, које теме и на основу тога пишем.“

О самој свечаности, Ненад Живков је говорио са задовољним осмехом.

„Било је феноменално! Плашио сам се да ће нас задесити киша и невреме, јер код нас по правилу када падне киша, пола публике неће доћи. Но онај од горе ме је погледао и није нам послао невреме.“

Од гостију наступио је Културни клуб „Звоно“ са дечијим и делом одраслог хора, Клуб класичне гитаре „Акорд“, кантаутор Горан Јовић, Бранко Арваи је отпевао Нешину омиљену грчку песму, ђаци професора Александра Павића из Гајдобре и Пивница, док су чланови „Дис“-а, Жељана Боцка, Милан Жутковић, Бранка Дани, Ана Тадић, Јасна Котарлић, Александар Савић, Јасмина Штембергер, Славица Агић и Аријана Лукић су говорили своје и Нешине песме. Посебна тачка програма је била Тара Ћетојевић, која је говорила стихове свог деде Неше Живкова. Чули смо и аудио снимак бајке „Црвенкапа на Нешин начин“ коју је говорио наш глумац Милан Бурсаћ. Професорица књижевности из Новог Сада, Кармен Антић и сам Ненад Неша Живков су наизменично говорили стихове и афоризме слављеника.

Сви гости, поред честитки Живкову, истакли су и његову људску црту, јер је свима био на помоћи, делио охрабрења у литерарним покушајима. Јубилеј се завршио Нешином песмом „А ми да се волимо“ коју је музички обрадио и отпевао Саша Лазаревић.
