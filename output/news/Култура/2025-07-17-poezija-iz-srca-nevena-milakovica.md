---
title: "Поезија из срца Невена Милаковића"
date: 2025-07-17
category: Култура
url: https://backapalankavesti.com/kultura/knjige/poezija-iz-srca-nevena-milakovica/
---

Невен Милаковић је рођен 1. августа 1963. године у Подгорици, а живи и ствара у Бару. Читав свој век је посветио писању стихова и романа. Објавио је тридесетак књига поезије и прозе. За песму „Вила са Кошара“ 2019. године у Београду, награђен је Златном плакетом Министарства одбране Републике Србије.

У свом „Завјету српском роду“, између осталог каже: „…Спреман сам да својим ангажовањем доприносем поновном васпостављању оних вредности које су учиниле мој народ великим у Божијим. То су на првом месту Христољубље и родољубље, врлине из којих проистичу честитост, мудрост, племенитост, храброст и правичност. Особине које морају красити сваког Србина…“

За портал БАП вести је на питање шта га је подстакло да пише, одговорио је да њега није ништа јер се он родио као писац.

„Имао сам у вашем граду књижевно вече пре неколико година. Тада сам промовисао збирку поезије Вила са Кошара, и велика ми је част што је песма постављена на пано на почасно место у Спомен соби музеја. Вечерас ћу промовисати збирку одабране љубавне поезије Кад небо затрепери. А представићу са одређеним песма новију збирку Јединосушни. На насловној страни збирке љубавних песама је слика моје покојне супруге и њој су посвећене све песме у њој. А друга збирка је одабир песама које нису тематске.“

У наставку разговора, Милаковић је рекао да он није писац са предумишљајем, не планира ништа, нити пише плански. Просто, пише оно што му је у души, што има потребу да избаци из себе и представи читаоцима. Ранијих година је то била махом духовна и родољубива поезија, а сада када улази у старије године живота песме су му посвећене његовој Љиљи или родној Подгорици, којој је посветио три романа и четири збирке.

На крају нам је открио да је промоције имао поред Црне Горе и у Србији и Републици Српској.

На самој промоцији, захвалној публици, која му је срдачно аплаудирала, прочитао неке своје песме углавном из збирке „Кад небо затрепери“, мада је неколико прочитао и из збирке „Јединосушни“. Утисак нам је био, да је своја дела читао из срца, управо онако како их је и написао.
