---
title: "Богато и разноврсно театарско пролеће у Бачкој Паланци"
date: 2025-07-10
category: Култура
url: https://backapalankavesti.com/kultura/pozoriste/bogato-i-raznovrsno-teatarsko-prolece-u-backoj-palanci/
---

Најпозванији да о томе говори за БАП вести је уредник драмског програма Културног центра Бачка Паланка, редитељ, глумац, композитор, Ненад Еречковић.

„У продукцији самог Културног центра, имали смо премијеру за дан заљубљених, односно за Светог Трифуна, 14. фебруара, представе „Мушкарци воле жене, а и жене мушкарце“ на тему вечитих мушко-женских односа. Подлога је била текст Душка Радовића, у адаптираној варијанти. Убрзо је следила Зона позоришних представа аматерских позоришних друштава Војводине. Одигравала се у априлу месецу у Бачкој
Паланци и три представе су биле упућене на покрајински фестивал“, рекао је Еречковић.

Поменута зона Јужнобачког округа испоставила се као једна од најјачих у Војводини. Од осам представа, три су отишле на Покрајински фестивал: „Женидба и удадба“, „Женски разговори“ и „Сви смо ми дошли однекуд, а неко и мало раније“.

„Представе су биле различите по позоришној форми“, наставља Еречковић. „Женидба и удадба“ је рађена по угледу на руски театар сведеног израза, без неке велике сценографије са назначеним детаљима. Представа „Женски разговори“ је јако лепо адаптирана на текст Душка Радовића и добијена је скоро као једна мала филмска прича. Трећа представа која је отишла даље „Сви смо ми дошли однекуд, а неко и мало раније“, имала је један масовни позоришни приступ. 28 људи који су учествовали у представи, све време су били на сцени и плус један музичар изводио живу музику. Она говори о миграцијама у свету.“

Публика је у великом броју долазила на представе, скоро за сваку је сала била испуњена. Једна представа „Буба у уху“ извођена је на румунском језику, са симултаним преводом и он се показало да се то може да изводи у нашем биоскопу, на сценском простору и да језичка баријера неће бити та која ће спутавати људе да долазе на представе.

„Фестивал аматерских друштава Војводине одржавао се 61. пут овде и у Бачком Петровцу. Он је један од најстаријих фестивала у Србији. Жири овог фестивала је за разлику од претходних измењен и ту су били: председник, професор доктор Иван Правдић драматург, редитељ Петар Јовановић и глумац Срђан Симић. Они су били изненађени колика је разноликост неких позоришних жанрова. Имали смо све, осим кабареа, а водвиљ се први пут појавио. После пуно разговора одлучили су се за једну представу као најбољу, коју наша публика није могла да види, јер због захтевности сцене и саме представе, она је играна у Бачком Петровцу, а то је Полонеза Огинског, позоришта из Црвенке. Сви учесници су задовољни условима и техничком опремљеношћу наше сцене у биоскопу. Утисци са фестивала, прво да је публика задовољна и то даје наду да ћемо да завршимо ово позориште“, наставља Ненад Еречковић.

У априлу је одржан Фестивал позоришних представа за децу, где су најмлађи уживали у разним позоришним представама које су спремљене за њих. Полако се приближава лето, што је пауза у позоришном животу, чека се јесен, а тада би требало да се премијерно прикаже представа „Бајка о позоришту“ у продукцији Културног центра Бачка Паланка.

На крају је Ненад Еречковић додао: „Са поносом можемо рећи да смо били гости на Дрим фесту у Суботици, који је један необичан а квалитетан позоришни фестивал, који се одржава у Буњевачком колу. Биле су представе из Србије, БИХ, Хрватске. Наша представа „Крађа, свађа итд.“ била је друга а ја први по гласовима публике, пошто класичан жири није постојао на фестивалу.“

Ненад Еречковић је са задовољством закључио да је паланачка позоришна
публика постала веома школована. То су истакли и чланови позоришних трупа и на зони и на Фестивалу, јер нигде нису добили такве реакције смеха и аплауза после одређених сцена.
