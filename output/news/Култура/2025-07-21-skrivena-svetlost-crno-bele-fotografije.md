---
title: "Скривена светлост црно-беле фотографије"
date: 2025-07-21
category: Култура
url: https://backapalankavesti.com/kultura/izlozbe/skrivena-svetlost-crno-bele-fotografije/
---

Жељко Ворински рођен је у Кули 29. јула 1964. године. Веома млад приступио је фотографији кроз фотосекцију и Фото-кино клуб.

„За љубав према фотографији је помало крив и мој отац“, почиње своју причу за БАП вести Жељко Ворински. „Од њега сам за дванаести рођендан добио фотоапарат, који се у фотографском жаргону звао „идиот“, јер код њега није било никаквих намештања. Стави се филм, истроши се, однесе код фотографа и уради фотографија. То је мени више било из знатижеље, шта се дешава код развијања филма и стварања фотографије, јер сам по природи увек био и остао знатижељан. Тако сам у Кули почео са 14 година да будем активан у фото-кино клубу, а у школи у фото секцији и куповао сам часописе из бранше.“

Иако је свршени грађевински техничар, љубав му је постала фотографија. Није га занимао рад у фотографској радњи, а запослио се и као сниматељ – камерман у Информативно пропагандном центру Кула.

„Позориште, које јако ценим, је исто доста допринело за љубав према фотографији. Позориште је једна компактна уметност која повлачи све: фотографију, сликарство, књижевност. Зато на изложби има и фотографија са позоришних представа.“

„Са црно-белом фотографијом сам почео и за мене она је врх. Многи мисле да је теже одрадити добру колор фотографију, напротив, теже је одрадити црно-белу, јер код колор фотографије можемо толико-колико да манипулишемо са бојама. Код црно-беле смо фотографисали како треба или нисмо. Она даје једну дубину, мистику, тера ме једноставно на размишљање кад видим нечију црно-белу фотографију.“

„Жена је једно нежно биће, коју треба да поштујемо. Покушавам да испричам кроз фотографију једну причу, коју ће гледалац видети на разне начине и тада сам ја задовољан.“

„Једне године смо радили фотографије 31. децембра, од 14 до 16 часова, док су други размишљали о дочеку Нове године. До тада ми смо годину дана јурили магловито време, да смо и модел и ја слободни, да би се створила ситуација да можемо испричати оно што смо хтели. Модел ми је била Нада Милошевић, која се бави јогом и плесом.“

На крају је Жељко Ворински открио зашто прави фотографије које нас терају на размишљање. Разлог је књижевност. Воли много да чита Хермана Хесеа, Кафку, Камија, Жан Пол Сартра, Чеховљеве драме, дела о којима се мора размишљати. Ако је неко заинтересован за уметност фотографисања, Жељко Ворински је увек рад да му пренесе оно што зна.

Изложба „Скривена светлост“ је пета самостална изложба Жељка Воринског, после Новог Сада, Ниша и три изложбе у родној Кули. На Покрајинској смотри у Новом Бечеју, освојио је специјалну награду за фотографију „Одбачени“. Изложба ће бити отворена у галерији Музеја града три недеље од дана отварања. Вреди је погледати.
