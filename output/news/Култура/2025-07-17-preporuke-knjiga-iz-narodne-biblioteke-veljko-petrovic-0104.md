---
title: "Препоруке књига из Народне библиотеке „Вељко Петровић“ (01.04.)"
date: 2025-07-17
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-01-04/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Драго Кекановић: Приврженост

Први добитник награде Београдски победник. „Рафинираним стилом и богатом језичком грађом Драго Кекановић гради раскошну слику позног средњег века на прелазу у ренесансу. Пратећи судбине јунака у драматичним временима, у доба пред пад Цариграда и Српске деспотовине, Приврженост обликује слојевиту визију прошлости у којој се препознају и обриси савременог Балкана на размеђу Истока и Запада.“ – Проф. др Предраг Петровић.

„Прича о идеалној љубави двоје главних јунака основа је за портрет изузетне жене наше средњовековне историје Катарине Кантакузине Бранковић. Кроз њен лик писац успева да прикаже универзални лик снажне жене која се гиба између своје државничке чврстине, емоционалне рањивости и националне привржености.“ – Др Наташа Анђелковић.

„Драго Кекановић се овом узбудљивом сторијом вратио теми судбине Срба у Хрватској, вековима разапетих између две вере и два културна модела, али из потпуно неочекиваног угла. Учинио је да нас историјске околности пред пад Српске деспотовине суптилно подсете на ове у којима данас живимо.“ – Др Весна Тријић

Уммберто Еко: Име руже

Ванвременско дело које замењује нашу стварност сопственом.Енглески фрањевачки монах Вилијам од Баскервила стиже у вешто скривену опатију у Алпима северне Италије. Прати га млади помоћник и бенедиктински искушеник Адсо од Мелка, који му помаже да расветли сурово убиство. Осим што је поприште злочина, овај надалеко чувени бенедиктински манастир, који већ вековима привлачи монахе из целе Европе, чува многе тајне, а међу њима и чувену библиотеку. Док се Вилијам и Адсо хватају укоштац са замршеном загонетком препуном изазова и долазе до запањујућих сазнања, мистериозна убиства се нижу, а њих двојица улазе у траг старој јеретичкој књизи коју убица жели да задржи далеко од очију знатижељних монаха.У јеку борбе за духовну и световну власт, Вилијам стоји на прагу открића оштроумног убице…

Алберто Симоне: Срећа на ноћном сточићу

Ко не жели да буде срећан? Ко не жели да људи које воли буду срећни? Ко бар једном у животу није доживео тренутак среће, те провео године негујући носталгично сећање на тај моменат? Срећа се појављује, заводи нас, омамљује, и потом одлази. Зато се трудимо да је сачувамо, бележећи све оне најсрећније тренутке да бисмо их сачували за себе, али и поделили са блиским и драгим људима. Овакав тип среће је пролазан и над њим немамо много контроле – заправо, контроле има само толико да нам таква срећа изгледа попут химере, уображења које траје између два несрећна тренутка.

Међутим, странице књиге Срећа на ноћном сточићу говоре о трајној срећи, о већој слободи и емоционалној стабилности и унутрашњем миру. Стога Алберто Симоне позива читаоце да заједно истраже суптилне и често невидљиве механизме које ми сами – и нико други – отежавамо, заборављајући да уживамо и да се радујемо свему ономе што испуњава наш живот и што га чини јединственим. А та радост се можда налази тик до нас – на нашем ноћном сточићу. Алберто Симоне је аутор бестселера, вишеструко награђивани филмски редитељ, сценариста, психолог, терапеут и говорник. Специјализован је за ЕДМР терапију за лечење посттрауматских поремећаја и нарочито га интересује источњачка филозофија. Након дугог боравка у САД, проширио је своје знање у области свесности и позитивне психологије. Водио је и организовао бројне мотивационе семинаре и радионице. Више информација о аутору и његовом раду можете пронаћи на веб-сајту www.albertosimone.net

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Група аутора: Славко Радозналко. Дан у Старој Грчкој

Да ли сте икада имали жељу да посетите неки временски период који је давно прошао? Да посетите градове и места која су некада постојала, али су током времена ишчезла и променила се? Добро је што Славко Радозналко може само да зажмури и премести се на било које место, а поред тога, он вас позива да са њиме пођете у авантуру и обилазак старе Грчке. Спремите се, биће узбудљиво, а притом ћете и много тога научити! Можда је разлог томе то што може само да зажмури и премести се на друго место и у друго време. Ето на пример, данас је Софил, дечак из СТАРЕ ГРЧКЕ. Придружите му се у невероватној авантури и упознајте филозофе и уметнике, али и моћног Зевса и друге богове са Олимпа!

Срђан Протић: Одрасли нису дорасли

Драги млади читаоци и најдражи одрасли купци, искрено да вам признам, желео сам да књигу назовем Приче за свакога, али, супруга ми је рекла да су незанимљиве и да би боље било да их назовем Приче за никога. На то сам јој одбрусио да се каже „ни за кога“, на шта је она само фркнула. Да не бисмо кварили брачну идилу, направили смо компромис, тако да се ова књига дуже време звала: Приче за свакога и никога. Наравно, убрзо сам увидео да је и то глуп наслов па сам га преименовао у Одрасли нису дорасли. Од овог ефектног наслова сам се уплашио да је негде већ објављен, па је онда као фаворит до изражаја дошло: Приче ни за децу, ни за омладину, ни за одрасле… а, опет, за сваког помало…

Напомена критичарима (како професионалним, тако и аматерским): „Резервни“ наслов књиге би по мени после прве три тачке требало да садржи „… А поготово не за критичаре“, али, као компромис са издавачем нисам уврстио поменуте. Да не кажу људи да сам задрт.

Николета Новак: Тако ми је причао Будимир

„Тако ми је причао Будимир“, иако је први роман Николете Новак, ветеринара и писца едукативно-васпитних сликовница, представља нам се као подједнако забавно, поучно и сложено књижевно дело за децу.Како разумети поступке родитеља? Да ли лепе ствари треба одлагати? Зашто је важно бити стрпљив? Како решити неспоразум и избећи сукоб? Одговоре на ова, али и многа друга питања добићете од Будимира и његове другарице Таре.
