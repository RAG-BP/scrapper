---
title: "Дружење са писцем у „Вељковој башти“ – Дејан Алексић о детињству, поезији и игри речима"
date: 2025-07-10
category: Култура
url: https://backapalankavesti.com/kultura/knjige/druzenje-sa-piscem-u-veljkovoj-basti-dejan-aleksic/
---

Дејан Алексић је успео са речником прилагођеним овом узрасту, као и разоружавајућим осмехом да потпуно анимира децу, која су здушно учествовала у приказу речи овог признатог књижевника за децу.

„Ја сам стваралац који се труди да задржи пријатељски и конструктиван однос са дететом који је био“ каже Дејан Алексић за портал БАП вести. „Када пишем књижевност за децу, то је нека врста разговора, дијалога са дететом који сам био. Ако је њему занимљиво то што пишем, верујем да ће бити и читаоцима – савременој деци. Почео сам да пишем обично када деца почињу, у основној школи, без јасног знања и представе шта значи бити писац. Деца пишу из креативне потребе, некој деци одговара ликовни израз, друга деца свирају неки инструмент или певају, а нека деца се пронађу у књижевном изражавању језиком и ја сам био један од њих. Тек у позним тинејџерским годинама сам помислио, да би књижевно стварање могло да буде магистрално моје животно интересовање.“
Прву књигу је објавио када је имао 22 године 1994. године, то је била поезија. Она је настала као резултат победе на једном угледном фестивалу за младе, па су следили и други у тадашњој Југославији. То су били Алексићеви први искораци у јавни књижевни живот.

„Почетак стварања када говоримо о књижевности за децу, везујем за размеђе између два века, двадесетог и двадесет и првог.“ наставља Алексић. „Прва књига за децу Дугме без капута изашла је 2002. године. Нисам имао намеру да се нешто озбиљније остварим као писац за децу. Мени је та књига била нека врста експеримента да изађем из оног поетичког обрасца у којем сам стварао. Требало је да имам неку врсту одмака, да се играм и можда због тог опуштенијег односа према задацима које сам себи поставио, та поезија је вероватно и скренула пажњу Љубивоја Ршумовића, Моша Адаловића и Добрице Ерића, аутора који су се формирали у златном веку наше књижевности за децу седамдесетих и осамдесетих година, а имао сам и велику подршку тих аутора. Та моја идеја да се само играм са књижевношћу за децу постала је превелика. Убрзо сам схватио да је то сада једна озбиљна област у мом ангажману у књижевном стваралаштву и број књига које сам написао за децу, 23 наслова, увелико премашује оне намењену одраслима.“

Библиотекарка на Дечијем одељењу НБ „Вељко Петровић“, Борислава Тољагић Сегеди је најзаслужнија да се овај врсни писац за десу појавио у Бачкој Паланци.
„Дејан Алексић и наша библиотека и ја већ сарађујемо годинама. Она се огледа у томе што на нашем одељењу Дејанове књиге читају већ годинама и спадају међу најчитаније на одељењу. То је био разлог да дођем до њега, што није било тешко јер је био одличан за сарадњу. Читала сам његове књиге, посећивала његове промоције и радионице на сајмовима, тако да сам марта ове године на сајму књига у Новом Саду, пришао Дејану и он је био савршено расположен и обећао да ће доћи у Бачку Паланку. Ми смо желели да се захвалимо деци која су имала поверења у наш предлог да читају дела Дејана Алексића, па смо им организовали сусрет са живим писцем. Верујем да ће оваквих сусрета са њим још бити у нашој библиотеци.“
Посебан печат овом књижевном сусрету дао је простор где се одиграо, а то је лепо уређена башта храма књиге. Послужило нас је и лепо, летње време, тако да су сви били расположени, деца, аутор, учитељице, и признајемо, и ми извештачи са овог лепог дружења са књижевношћу за децу.
