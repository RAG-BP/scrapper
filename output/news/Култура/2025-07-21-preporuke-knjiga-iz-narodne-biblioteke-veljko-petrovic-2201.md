---
title: "Препоруке књига из Народне библиотеке „Вељко Петровић“ (22.01.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-16-01-2/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Љиљана Хабјановић Ђуровић: Онда је дошла добра вила

Ово је породична драма о безусловној љубави. Књига о тајнама и мудрости, о моћи и немоћи, о поразима и снази мајчинства. Књига у славу породице. Када дете почиње да се одваја од мајке? Када мајка почиње да губи дете? Када мајка почиње да стрепи шта може да каже или уради њено дете? Када мајка схвати да је њена љубав заиста безусловна? „Онда је дошла добра вила“ је књига о духу времена у коме живимо. О борби добра и зла, која се непрестано одвија у нашој свакодневници. У свакој породици, у сваком појединцу. Књига која младе опомиње да им слободу могу дати само они који их истински воле. Сви остали користе обећања о слободи да би их заробили. Књига родитеље подсећа на нека важна питања која морају да постављају себи. И оно најважније: Где је, са ким је и шта ради моје дете? „Онда је дошла добра вила“ је књига о једној мајци и њеном сину. Књига о вери, љубави и нади. А од та три најважнија је љубав.

Сара Бауер: Греси куће Борџија

Виоланте, млада покрштена Јеврејка рођена као Естер Сарфати, не би ни требало да буде ту, на једном од највећих дворова ренесансне Италије. Не би требало да буде дворска дама прелепе Лукреције Борџије. Али иста она тајновита политика која је Лукрецијиног оца довела у Ватикан, увукла је и Виоланте дубоко у раскошни крајолик страсти и амбиција незаконитих потомака папе Александра Шестог и моћне породице Есте у војводству Ферара. Виоланте открива другу страну Лукреције Борџије, непознату онима који у њој виде само блудну сплеткашицу, а ни све гласине о њеном брату, Чезару Борџији, никада нису разоткриле душу човека који је са Виоланте плесао тесно приљубљен уз њу. Увучена у мрежу обмана и издаја, Виоланте ће захваљујући својој улози у историји ставити своје срце на пробу и постати чувар опасних тајни које ће морати да однесе са собом у гроб.

Амос Оз: Прича о љубави и тами

Љубав и тама само су две од моћних сила које прожимају изузетну, дирљиву причу Амоса Оза. Аутор на води на заводљиво путовање кроз своје детињство и младалачко доба, од ратом разрушених улица Јерусалима четрдесетих и педесетих година двадесетог века, до пакленог брака двоје драгих, добронамерних људи – нервозног и рационалног оца и сањарењу склоне, романтичне мајке. Између њих двоје се затиче један мали дечак који на плећима носи бреме претходних нараштаја.

Озова прича зарања у сагу о јеврејској – љубављу и мржњом испуњеној – вези с Европом, и иде од Вилне и Одесе преко Пољске и Прага до Израела. Хумор и дубока туга, историја и човечност чине овај магични портрет уметника који је присуствовао рађању једне државе. Ово је животопис без премца која жуди да буде прочитан и оплакан.

„Трагикомична сага о љубави и књигама, о јеврејском животу и имигрантском животу широм света, о универзалном лудилу сваке породице. Прочитајте ову књигу одмах – јамчим вам да ће проћи много, много времена пре но што наиђете на бриљантније дело.“ – Дејли Мејл

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Зорица Кубуровић: Госпојица Мица

Овај роман-бајка о доживљајима патуљачког Дукса Вићеслава и његове Дружине и пријатеља представља нам могући животопис Милеве Марић, док није постала Ајнштајн. Живот Милеве Марић није био ни налик бајци, али попут бајковитих јунака обдарених изузетним врлинама и она је била загледана у звезде.

Ако је веровати симпатичној патуљачкој Дружини, Мица је од рођења сањала звезде. Понекад је сањала и да лети. Све док није порасла и понекад уместо звезда сањала Алберта.

Јелена Тасић: Севале су муње

Најновији роман Јелене Тасић „Севале су муње“ у издању Пчелице, класификован је као књига за децу. У својој бити, ово дело то свакако и јесте, но списатељски манир Јелене Тасић познат је по томе да поруке у својим књижевним делима сублимира кроз призму детета како би што боље биле уткане у свет одраслих. На тај начин, Јелена Тасић обухвата цео читалачки аудиторијум. Севале су муње је прича о одрастању преко ноћи. Фабула је дата кроз очи девојчице Маје, чије ће безбрижно детињство прекинути једна од најбруталнијих „игри“ одраслих – рат.

Оно што привлачи посебну пажњу је и то да читалац не може јасно локализовати радњу романа, не знамо ко води рат против кога, не знамо чак ни које године се дешава радња романа, али осећамо велику количину туге док читамо сваку следећу страницу. Севале су муње, баш због тога, садржи јасну и универзалну поруку која се, на неки начин, подудара са чувеним цитатом Фјодора Достојевског: Сви идеали овог света не вреде сузе једног детета. Како радња одмиче, читаоцу није важна нација или вера девојчице Маје. Једино што му је битно су патње кроз које Маја и њена мајка пролазе, бежећи од непријатељске војске.

Весна Алексић: Трећа мачка

Митра и Бјанка живеле су у великом граду, у великом дворишту ограђеном металном оградом. Прозори њихове спаваонице били су високи и бели, могле су да седну на даску поред њих и да млате ногама колико хоће. Снажна, искрена и емотивна прича о одрастању у условима недостајања свега што чини срећно детињство, добија неочекивани обрт једног чудног дана, доласком лепе жене због које су сви заћутали.
