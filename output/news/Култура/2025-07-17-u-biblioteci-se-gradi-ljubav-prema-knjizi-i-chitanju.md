---
title: "У библиотеци се гради љубав према књизи и читању"
date: 2025-07-17
category: Култура
url: https://backapalankavesti.com/kultura/knjige/u-biblioteci-se-gradi-ljubav-prema-knjizi-i-citanju/
---

„Бајка о рибару и рибици“ А.С. Пушкина, дело трајне и непролазне вредности, одушевило је малишане на овом својеврсном часу школске лектире. Час се показао као диван пример како класична литература може бити поучна и занимљива пружајући деци важне животне лекције.

„Уз књигу се расте“ – мото је сваке наше библиотеке. Како расти, учити и порасти – то малишани откривају приликом сваке посете. Деца I разреда и учитељица Драгана Шолаја су се на занимљив начин, уз изражајно читање приче “Јежева кућица“ Бранка Ћопића, упознали са необичним авантурама Јежурке Јежића и другара из шуме.

Деци је показано како се негује лична култура и слобода мишљења кроз односе са другим особама. Малишани су од хартије правили јежиће као илустрацију и успомену на занимљиво дружење у библиотеци.

Светски дан читања наглас посебан је празник књиге и читања. Читање наглас развија машту, концентрацију, памћење, критичко мишљење код деце. Након прочитане приче, инспирацији нема краја.

Библиотекарка Лидија је својим гостима, деци предшколског узраста са васпитачицом Далијом Кнежевић прочитала неколико песама Игора Коларова из књиге „Велики лепи балон“.

Уследио је разговор о прочитаном, доживљајима и утисцима након чега су малишани своје импресије исказали цртежима. Низом едукативно-креативних радионица које је осмислила и са децом реализовала библиотекарка Лидија Шормаз, огранак је поново оправдао улогу покретача ваннаставних активности који се односе на читање и учење, чиме је дата подршка наставном и образовном процесу у настави.
