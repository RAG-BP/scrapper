---
title: "Препоруке књига из Народне библиотеке „Вељко Петровић“ (07.05.)"
date: 2025-07-10
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-07-051/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Маркус Зусак: Клејов мост

„Ако је у Крадљивици књига Зусак дозволио Смрти да буде у центру пажње, овај бриљантан роман препун је живота.“ Гардијан

Наша мајка је умрла.
Наш отац је побегао.

Петорица браће Данбар живи – бори се, воли, тугује – у потпуном хаосу, у кући без иједне одрасле особе. Они су породица коју су снашле све могуће несреће обавијене велом давно закопаних тајни. Да би схватио зашто им се све то догодило, Метју Данбар мора пронаћи три ствари: изгубљену писаћу машину, мртвог пса и кости змије која га је убила. У својој потрази сазнаће да је његова мајка прелазила континенте не би ли нашла нови дом, а отац тражио љубав у диркама старог клавира. И, што је најважније, зашто се његов брат Клеј одлучио за подухват на какав се нико други у њиховој породици не би осмелио.

„Зусак је скројио дирљив роман о губитку, туговању и грижи савести, а његови јунаци имају животне приче које превазилазе историјски ниво своје епохе.“ Паблишерс Викли
„Ова топла и срдачна, безобразна и радосна, духовита и мудра прича о љубави, уметности и искупљењу, дирнуће срце сваког читаоца.“ Тајмс „Очаравајућа књига неустрашивог писца. Опхрваће вас осећањима, разгалити хумором и ободрити искреношћу.“ М. Л. Стедман, аутор романа Светло између океана.

Изабела Хамад: Парижанин

Мајсторски дебитантски роман Изабеле Хамад истражује пресудан период у палестинској историји кроз причу о путовањима и романсама једног младића, од студија у Француској током Првог светског рата до повратка у Палестину која почиње да се бори за независност.

Мидхат Камал син је богатог трговца текстилом из Наблуса у османској Палестини. Он је сањар, романтик и естета, који 1914. године одлази на студије медицине у Монпеље, где се одмах сусреће са културолошким разликама и политичким немирима, али и безнадежно заљубљује у очаравајућу Жанет Молине. Након што открије разорну тајну, напушта и њу и град и одлази у Париз, покушавајући да изгради нови живот и заборави љубав свог живота. Када се касније врати у Наблус који је пао у британске руке, а регион само што не експлодира под притиском националистичких тензија, мора да избалансира своју лојалност подељену између вољене Европе и очекивања локалне заједнице, која га сада назива ал-Бариси, Парижанин.

Величанствена, готово епска хроника о вечној љубави, о моћи и идентитету, о класним и политичким поделама у свету на ивици пропасти.

Анте Томић: Ништа нас не смије изненадити

Култни роман по којем је снимљен филм Рајка Грлића Караула „У роману Анте Томића главни је јунак млади сплитски лијечник Синиша Сиришчевић, који 1985. ’гули’ задње мјесеце у војсци, у караули на албанској граници. Један од начина на који се брани од бесмисла, слушање је пунк-роцка, а ту склоност дијели и са својим бунтовним пријатељем, београдским таксистом Љубом Врапчетом. Војници су својеврсни заробљеници карауле, али тајанствена болест поручника Имреа Нађа Синиши одједном открива неочекиване могућности изласка у град, па и упознавања поручникове жене Мирјане, која му убрзо постаје љубавница…

Ова духовита проза из ЈНА, с низом ликова којима ћемо се грохотом смијати, пластично нам оцртава сировост, али и мале гуште које су способнији војници могли проживјети у најдосаднијих годину дана у животу, а на ширем плану декаденцију и депресију посљедње југославенске петољетке.“ – Милана Вуковић Руњић.

„Остајући по страни од ’велике историје’ – осим уколико ироничним знаком њеног присуства не схватимо запетљанције око Штафете младости за вољеног, мада већ увелико преминулог друга Тита, те лукаво смишљеног Врапчетовог ритуалног пешачења на Титов гроб! – Томић испреда љубавну причу, менталитетску скаску и заводљиво псеудоаутобиографски роман, нагорак колико и духовит, али без трагова сувишне вицкастости и ’ачења’.“ – Теофил Панчић.

Препорука књига за читање – Дечије одељење

На Дечијем одељењу, библиотекарка Борислава Тољагић Сегеди је предложила следеће наслове:

Светислав Пауновић, Бранко Стевановић и Игор Коларов: Урнебесна физика

Награда Невен за најбољу књигу из области популарне науке у 2015.

Експерименти и трикови.

Ако спадате у оне који су грешком отворили ову књигу (добили сте је на поклон; било вам је досадно; немате ниједну другу књигу; мислили сте да се у њој ради о љубавном животу немачких жаба; зграбили сте је журећи у тоалет), најозбиљније се придржавајте овог упозорења: Бежите! Урнебесна физика вам може помутити мозак и натерати вас да се потпуно заљубите у њу!

Књига за оне који су луди за физиком! И за оне који би радије вукли крокодила за реп него изучавали физику! Илустровала Ана Петровић.

Роберто Пјумини: Приче о љубави

Чудесни певач Орфеј успева да изведе из подземног света вољену Еуридику, али је због окрутне игре богова заувек губи. Животи Марије и Пјера Кирија преплићу се у научном истраживању, а њихова љубавна прича украшена је и Нобеловим наградама за физику и хемију. Лјубав између Тристаоа и Изабеле рађа се у данашњем Бразилу, окружена бедом, предрасудама и насиљем… Ове и многе друге дивне приче о љубави Роберто Пјумини дочарава снагом речи и дубоком осећајношћу која чини да се за књигу вежу и велики и мали читаоци.

Ђауме Копони и Љиљана Фортуна: Долазак господина Књиглија

Здраво! Моје име је Аца. Можда ти ово звучи чудно, али пре или касније морамо бити
пријатељи. Донедавно сам био сасвим обичан клинац: ишао сам у школу, губио домаће задатке, јео много пице… Али све се променило оног дана када сам упознао господина Књиглија. Ах, наравно, ти још увек не знаш ко је господин Књигли, зар не? Рећи ћу ти само да је он чудовиште, и да је, откад живи у мојој соби, свет постао много забавније и боље место. Боље, али са пуно нереда!
