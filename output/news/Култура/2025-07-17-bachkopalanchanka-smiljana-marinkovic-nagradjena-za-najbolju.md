---
title: "Бачкопаланчанка Смиљана Маринковић награђена за најбољу женску улогу"
date: 2025-07-17
category: Култура
url: https://backapalankavesti.com/kultura/pozoriste/backopalancanka-smiljana-marinkovic-nagradjena-za-najbolju-zensku-ulogu/
---

Награда за најбољу женску улогу припала је Бачкопланчанки, академској глумици Смиљани Маринковић, за улогу у представи „Лице“ Народног позоришта Републике Српске.

„Ова награда ми много значи, јер представља признање за труд, рад и љубав коју улажем у глуму. Свака улога носи своје изазове а када се тај труд препозна и награди, осећај је изузетно леп“, каже Смиљана Маринковић за портал БАП ВЕСТИ, и додаје да је уметност субјективна и да никада не знате какав ће бити одјек код публике и жирија, али јој је драго што су препознали емоцију коју сам пренела на сцену.

Питали смо Смиљану колико јој је значајна ова награда, које награде је још освајала као и када ће бачкопаланачка публика имати прилику да је види на даскама које живот значе.

„До сада сам освојила неколико награда, али ова ми је посебно значајна јер је прва откако се такмичим у главној конкуренцији за женску улогу, ван категорије младих глумаца (до 35 година). Велика жеља ми је да заиграм пред бачкопаланачком публиком и надам се да ће се то ускоро остварити“, рекла нам је Смиљана Маринковић, академска глумица, бачкопаланачког порекла.
