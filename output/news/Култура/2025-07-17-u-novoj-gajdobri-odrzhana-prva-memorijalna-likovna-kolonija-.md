---
title: "У Новој Гајдобри одржана прва меморијална ликовна колонија „Звонко Петар Јелић“"
date: 2025-07-17
category: Култура
url: https://backapalankavesti.com/drustvo/manifestacije/u-novoj-gajdobri-memorijalna-likovna-kolonija-zvonko-petar-jelic/
---

На отварању скупа присутни су се топлим речима присетили Звонка, човека који је оставио неизбрисив траг у животима својих ученика, колега и пријатеља. Подељене су успомене на његову доброту, искрене савете и уметнички дух који је несебично даривао свима око себе. Био је омиљен наставник, искрен пријатељ и човек широког срца, познат по томе што је радо поклањао своје слике. Није зато изненађујуће што се у готово свакој кући у у општини Бачка Паланка налази бар једно његово уметничко дело.

Овај догађај, обојен емоцијама и позитивном енергијом, окупио је људе добре воље и љубитеље уметности који су заједно направили први корак ка стварању нове традиције. Организатори поручују да је ово тек почетак, и да је циљ да следеће године колонија буде масовнија и да се у пројекат укључи још већи број деце и младих.

Захваљност је упућена свима који су се одазвали и на било који начин допринели организовању колоније, уз наду да ће се њихов труд препознати и вредновати. Меморијална колонија „Звонко Петар Јелић“ наставља да живи као сведочанство о утицају који један добар човек може имати на генерације.

Звонко Петар Јелић рођен је 1962. године у Бијелом Пољу у Црној Гори, али је највећи део живота провео у Бачкој Паланци, где је оставио неизбрисив траг као уметник, педагог и човек. Љубав према ликовном изражавању јавила се још у школским данима. Након завршене средње школе, уписао је Педагошку академију у Никшићу, смер Ликовно васпитање. По завршетку студија радио је као наставник у Основној школи „Алекса Шантић“ у Гајдобри и у ОШ „Браћа Новаков“ у Силбашу дуже од тридесет година, где је генерацијама ученика преносио знање, али и љубав према уметности, животу и лепоти.

Сликарством се активно бавио више од четрдесет година. Био је члан и председник Удружења ликовних стваралаца „Петар Томић“ из Бачке Паланке. Његов сликарски израз ослањао се на поентилизам и импресионизам, а као узоре често је истицао Клода Монеа, Пола Сезана и Пола Гогена. Управо кроз њихова дела изграђивао је сопствени стил, који је временом постао препознатљив и цењен. Био је учесник бројних ликовних колонија и аутор дванаест самосталних изложби. Његове слике, пуне боја и унутрашњег мира, налазе се у многим домовима широм Гајдобре, Нове Гајдобре и Бачке Паланке. Две слике у поентилистичком маниру донеле су му и специјалне награде. Звонко је преминуо у марту 2022. године у Гајдобри, након краће, али тешке болести.
