---
title: "Препоруке књига из Народне библиотеке „Вељко Петровић“ (25.03.)"
date: 2025-07-17
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-25-03/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Кен Фолет: Стубови земље

У Енглеској у XII веку, у време суровог грађанског рата, оскудице и верских сукоба, у Кингсбриџу је подигнута велелепна катедрала, под чијим се зидинама преплићу судбине мајстора зидара Тома, племкиње Алијене, приора Филипа, мајстора каменоресца Џека, и Елен, жене из шуме од чијих чини зазиру многи моћници укаљане прошлости. Градитељски подухват дуг тридесет година окосница је велике љубавне приче, породичне саге и епске приповести о животу у „мрачном” средњем веку. Минуциозни описи изградње готске катедрале у Кингсбриџу преплићу се с мноштвом раскошно осликаних ликова, са живописним сценама немилосрдне борбе за власт и погубним интригама, а живот у једном енглеском селу верна је слика живота у Енглеској пре готово хиљаду година.

Ауторов предговор осветљава нам препреке на које је наилазио док је, седамдесетих година прошлог века, сакупљао грађу за причу о подизању катедрале у средњем веку. После помног проучавања катедрала у Линколну и Винчестеру, Фолет је своје одушевљење преточио у чаробан роман чији ће вас ликови заувек освојити.

Ники Френч: Под кожом

Зои, Џенифер и Нађа су три жене које немају ништа заједничко, осим човека који жели да их убије. Шаље им застрашујућа писма, пуна интимних детаља из њихових живота – какву одећу носе, њихове свакодневне навике, како се понашају кад су саме – и обећава да ће их усмртити на ужасан и насилан начин. То се, међутим, неће десити пре него што се поигра са њима. Невидљив и наизглед незаустављив, он ужива у томе да гледа како жене пате, узбуђује га моћ да им уништи животе и веру у њихове најближе; да их остави у страху и збуњености. Али оне нису толико беспомоћне колико он мисли…

Семјуел Бекет: Марфи

Марфи је комедија апсурда, у традицији која иде од Сервантеса и Раблеа до Џојсовог Уликса, одраз литературе коју је Бекет читао тридесетих, као и његовог живота у Лондону, где се и одвија радња романа, једним делом на психијатријској клиници. Ово пре свега егзистецијалистичко дело има и љубавну причу, оно је и сатира, портрет Бекетовог живота у младости, где је главни јунак у многоме сам Бекет. Дилан Томас је био међу првима који је похвалио књигу, посебно њену непредвидљивост. Марфи почиње сценом у којој је јунак романа везан за столицу за љуљање.

„Седео је тако на својој столици јер је уживао у томе! То је пре свега пружало уживање његовом телу, задовољавало му је тело. Затим му је ослобађало дух. Јер све док му тело није смирено, није могао да живи у свом духу, како је описано у шестом поглављу. А живот у духу пружао му је уживање, такво уживање да уживање није било права реч … Љуљање је постајало све брже и брже, све краће и краће, пресијавање је нестало, извикивање напољу је нестало, тело ће му се ускоро смирити. Већина ствари под месецом постајала је све спорија и спорија, а онда стала, љуљање је било све брже и брже, а онда стало. Тело ће му се ускоро смирити, ускоро ће бити слободан“.

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Катарина Ђурић: Веома висока вештица

Веома Висока Вештица прави дивне букете од жбуња и спрема веома укусне колаче, али није баш вешта у прављењу чаробних напитака. Једном јој је грешком неки тајни састојак залутао у медењаке. Када је грицнула један од њих, смањила се толико да је постала ситна попут печурке у трави…

Златко Васић: Шушшшти шевар

Становници Принчеве Баре, многобројни жапци и жабице, живе безбрижно и готово да су заборавили на опаку змију Џинџер и претњу коју она представља по њихово мало краљевство. Међу њима је и Гроф, млади жабац, који проводи дане маштајући о томе како да придобије наклоност лепе принцезе Жаклине. Захваљујући једној њеној хировитој жељи, Гроф ће се упустити у опасну авантуру иза великог Зида. У тајанственој Башти крије се једна прелепа ружа, али је ту и тајно оружје којим се може победити страшна Џинџер.

Ивана Нешић: Новчић судбине

Трећи део трилогије „Зеленбабини дарови“. „Помози ономе ко ти у наредним данима потражи помоћ, иначе неће ваљати“, писало је у поруци коју је Мики доделила судбина у облику белог миша. Да би се спасао, требало је само да поправи један сломљени рог, а онда се испоставило да ће морати и да заустави један рат и да
стигне до краја света. Хоће ли успети да коначно узме судбину у своје руке?
