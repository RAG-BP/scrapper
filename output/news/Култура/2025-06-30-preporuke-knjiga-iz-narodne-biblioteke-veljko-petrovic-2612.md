---
title: "Препоруке књига из Народне библиотеке „Вељко Петровић“ (26.12.)"
date: 2025-06-30
category: Култура
---

БАЧКА ПАЛАНКА ВЕСТИ - БАПдешавања Информативни портал - општине Бачка Паланка, Бач, Бачки Петровац

Ulogujte se / Pridružite se

romanianews

Ulogujte se / Pridružite se

понедељак, јун 30, 2025

Ulogujte se / Pridružite se

БАП ВЕСТИИнформативни портал

Куцајте овдеПретражи

БАЧКА ПАЛАНКА ВЕСТИ - БАПдешавања news

type here...Претрага

Народна библиотека „Вељко Петровић“ из Бачке Паланке у сарадњи са порталом БАП ВЕСТИ из богате понуде својим читаоцима препоручује наслове књига. У рубрици „Препоруке књига“ представљамо наслове Одељења за одрасле и Дечијег одељења НБ „Вељко Петровић“.
Препорука књига за читање – одељење за одрасле
На одељењу за одрасле, библиотекарка Милка Родић је предложила следеће наслове:
Марек Халтер: Какву тајну крије Стаљинова љубавница?
Јун 1950. године. Под изговором да се бори против антиамеричког деловања, Макартијева комисија у жестоком „лову на вештице“ уништава каријере и животе недужних. Једна од оптужених је и Марија Ејпрон, која је наводно ушла у Сједињене Државе с лажним пасошем и убила америчког тајног агента у мисији у Совјетском Савезу. Током пет дана саслушања, Марија у своју одбрану може да понуди само сопствена сећања и тако покуша да спасе живот. Марина Андрејева Гусејев, како гласи њено право име, почиње признање запањујућим открићем: да, упознала је Стаљина док је била глумица московског позоришта, била му је и љубавница… Управо та прича уништила је све њене снове. Да би побегла од диктатора, нашла се у Биробиџану, јеврејској аутономној области коју је Стаљин основао у Сибиру, где је пронашла љубав свог живота, америчког лекара Мајкла Ејпрона. Међутим, крај Другог светског рата мења равнотежу међу силама: Американци, некадашњи савезници, постају нови непријатељи. Мајкл је оптужен за шпијунажу и затворен у један од најстрашнијих логора Гулага, а Марина, да би га спасла, одлучује да закорачи у пакао…Од тајних одаја бајковитог Кремља до далеких пространстава Сибира, од мрачних понора Гулага до блиставих кулиса Бродвеја, стиже нам узбудљива и дирљива епопеја о љубави у немирна времена.
Трејси Шевалије: Последњи бегунац
Када је повучена Онор Брајт са сестром запловила из Бристола, бежала је од разорене љубави у нови живот далеко од дома, у Америку. Трагедија на путу оставља је саму и незаштићену, растрзану између два света и зависну од доброте незнанаца. Живот у Охају 1850. је године опасан и груб. Сунце је сувише врело, олује превише дивље, а снег предубок. Путеви су блатњави и запљувани, а у шумама обитавају животиње које никада раније није видела. Шуме такође пружају скровиште робовима који беже на север, у слободу. Треба ли Онор да скрива бегунце од бездушног прогонитеља? Квекерска заједница у коју Онор ступа противи се ропству начелно, али има ли храбрости да јој помогне у кршењу закона? Борећи се да нађе своје место и свој глас, Онор мора одлучити да ли је спремна да прихвати ризике зарад својих уверења. Смештен у густе шуме и сунцем окупана кукурузна поља Охаја, овај живописни роман приповеда о злим људима и неустрашивим женама, о изненађујућим браковима и чудноватим пријатељствима, и о изузетној моћи пркоса.
Ана Атанасковић: Моја љубав Никола Тесла
Кетрин Џонсон и Никола Тесла упознали су се у освит његове велике научне славе. Као најбољи пријатељ њеног супруга Роберта, Тесла је био радо виђен гост у дому Џонсонових. У Кетрининим дневничким записима наведени су бројни детаљи ове необичне, платонске љубави, осликано је бујање јединствене, искрене наклоности и учвршћивање блиског пријатељства. Такође, из њене перспективе сагледава се енергични, захуктали развој Њујорка и Америке тог доба. Овај интимни спис пун је фасцинантних података и драгоцених описа који на потпуно другачији начин осветљавају лик, дело и приватни живот Николе Тесле, једног од најмистериознијих и најзначајнијих научника свих времена.
Препорука књига за читање – дечије одељење
На дечијем одељењу, библиотекарка Борислава Тољагић Сегеди је предложила следеће књиге:
Рејна Телгемајер: Храброст
Једне ноћи Рејну је пробудио веома непријатан осећај у стомаку. Мислила је да се ради о вирусу јер је и мама била болесна. Када се после неколико дана вратила у школу, све је било по старом: добре другарице, мање добре другарице, друштво из одељења за које је школска година била велико надметање у гадостима… Али сада, поред школе и пријатељстава која се мењају, она има још један разлог за бригу – храну… Проблеми са стомаком се настављају. Шта јој се то дешава?!
Рејна Телгемајер је написала мудру и духовиту причу о одрастању – како да скупиш храброст, суочиш се са страховима и победиш их!
Градимир Стоjковић: Све моје лудости
Богданку Петровић, јунакињу романа Све моје глупости затичемо у јесен 2019. на међународном лету. Богданка наставља своју причу, па се враћамо у позне осамдесете година. У школи упознаје популарне девојке Кали и Штуки, необичног професора Рибара, али и Деспота Деспотовића, несвакидашњег професора филозофије.
Богданка гаји осећања и према школском песнику Браниславу, али раскида с њим јер је у ђачком часопису објавио песму посвећену њој, сматрајући тај вид изражавања љубави исувише јавним.
Данијела Костић: О љубаци и другим моронима
Значи, тако то изгледа – кад се заљубиш на први поглед! Мила иде у осми разред, дете је разведених родитеља и недавно је добила брата кога је неизмерно заволела. Она плива кроз живот очију широм отворених и када пролази кроз оне вечите муке, проблеме и патње свих пубертетлија овог света – љубавне, наравно. А све ће се додатно закомпликовати кад упозна једног матуранта…

Caffe & Bar (1)FeaturedGde izaći?hírek magyarulreklamna tablaSlovenské správy

БАЧКА ПАЛАНКА ВЕСТИ - БАПдешавања Информативни портал - општине Бачка Паланка, Бач, Бачки Петровац
