---
title: "Представа „Иза божијих леђа“ одушевила хиљаду гледалаца у седам извођења"
date: 2025-07-21
category: Култура
url: https://backapalankavesti.com/kultura/pozoriste/predstava-iza-bozijih-ledja-odusevila-hiljadu-gledalaca-u-sedam-izvodjenja/
---

Драмски студио „Просценијум“ остварио је изузетан успех какав није забележен у историји аматерског позоришта у Бачкој Паланци од Другог светског рата. Представа „Иза божијих леђа“ Бранислава Нушића, у којој учествује 15 одраслих полазника студија, за само седам извођења одиграна је пред чак 1000 гледалаца, а последње је изведено 15. априла на Зонској смотри аматерских друштава Војводине.

Рад на представи трајао је девет месеци, а иза овог уметничког подухвата стоји ентузијазам, посвећеност и велика храброст „обичних“ људи који су се упустили у стварање захтевног позоришног комада. Оно што је најважније, публику нису оставили равнодушном. По речима чланова колектива, то је за њих највећа награда и подстрек да наставе даље.

„Поносни смо на сваки тренутак који су наши чланови украли од свог слободног времена како би га поклонили позоришту. Захвални смо на храбрости, дисциплини и истрајности“, наводе из „Просценијума“.

Пут ка зрелости и аутентичности на сцени, како кажу, не мери се аплаузима, већ способношћу да се балансира између успеха и неуспеха, а истински успех долази онда када оно што се игра дубоко дотакне гледаоца.

-Посебан тренутак догодио се на путу ка гостовању у Бијељини, када су чланови трупе на граничним прелазима наилазили на подршку граничне полиције, која је позориште описала као „нешто што је потребно људима – као хлеб“, наводи Марија Чутура из овог драмског студија. Ове речи још једном су потврдиле да је позориште храна за душу и ум, без обзира на границе и језике.

Публика ван великих културних центара, истичу у „Просценијуму“, јасно је показала колико је гладна истинског, квалитетног позоришта које се гради поступно, без жеље за пуким појављивањем. Њена бројност и одушевљење потврда су да је „позоришна илузија“ и даље снажна и потребна.

„Мрак није добро место, али једини мрак који признајемо и волимо јесте онај позоришни, онај тик пре почетка и одмах након краја представе“, поручују из Драмског студија.

Након седам извођења и изузетног одјека у јавности, „Просценијум“ не стаје. Ентузијазам и подршка публике покретачка су снага која обећава нове изазове, нове улоге и нове сусрете у позоришном мраку који сви једва чекају.
