---
title: "Препоруке књига из Народне библиотеке „Вељко Петровић“ (13.05.)"
date: 2025-07-17
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-13-05/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Николина Бајић: Ашлама чудно име за трешњу

Рат из угла детета, његовог невиног срца које све опрашта. Несвакидашња истинита прича која поставља питање какво је човечанство које дозволи да деца изгубе детињство? „Било, не поновило се…“ Балкан. Земља где је крв људска до пре двадесетак година текла потоцима. Земља у којој су отац и син расли као сирочићи, а жене с колена на колено бивале удовице. Земља у којој су се идеологије, смрт и злочини смењивали као годишња доба. Земља са превише бола, патње, туге и још свежих ратних, рећи ћу, и братоубилачких сећања, из којих се рађала мржња и нетрпељивост потпирена и разјарена од стране оних који су се одувек користили туђом несрећом. Због тога посебно место у књижевности заслужују људи који пишу о ратним годинама на нашим просторима, јер често наш језик и поред свог богатства покаже управо недостатак речи за прави опис суза из невиних дечијих очију. Речи које постоје и које су познате, ни на који начин не могу довољно и јако да опишу сву бол и сва страдања. Речи које ћете прочитати у књизи Николине Бајић Ашлама: чудно име за трешњу. Речи које ћете читати уз тугу и сузе, и повремено уз осмех. Јер су и љубав, и срећа, али и патња и страдање у времену зла главни мотиви за настанак ове дивне књиге која нас својом радњом враћа у не тако далеку прошлост, у деведесете године прошлог века, на простору Србије и Босне и Хецеговине, приближавајучи нам рат из угла детета. Главни јунаци књиге су унука Нина, деда Бранко, бака Славенка и праунка Теодора, људи који нам показују храброст, мудрост која се учи из живота а не из књига, вољу за животом, снагу у вери, у Бога и у крсну славу за боље сутра, која се највише види као светлост у тами. Уче нас љубави и стрпљењу, мирној и тихој речи чак и кад је у срцу најтежа бура, оданости и веровању у дату реч која је детету светиња. – Из рецензије Милене Миликић

Андре Жид: Ковачи лажног новца

Откријте ремек-дело француског књижевника Андре Жида у роману „Ковачи лажног новца“, првобитно објављеном 1925. године. Овај роман је постао симбол експлицитног приступа контроверзним темама људске сексуалности и немилосрдног приказа француске средње класе и њених моралних вредности. Кроз живописне и дубоко слојевите ликове, Жид истражује дубине људске психе и друштвене норме, стварајући дело које и данас изазива расправе и одушевљење читалаца широм света. Ауторова способност да прецизно прикаже анатомију људских емоција и друштвених динамика оставља дубок утисак на читатеље. „Ковачи лажног новца“ није само књижевно дело, већ и драгоцен увид у дух времена и културе у којој је настало. Андре Жид је за свој допринос књижевности награђен Нобеловом наградом за књижевност 1947. године, чиме је додатно потврђен значај и утицај његовог дела на светску књижевну сцену.

Фридрих Ниче: Тако је говорио Заратрустра

Тако је говорио Заратустра је дело настало између 1883. и 1885., а које говори о старом шаману који се спушта са своје планине међу народ из жеље да научи нешто од њих и да народу подари своје знање. Приликом спуштања у село наилази на разне људе од којих дознаје њихове тајне. Заратустра је заправо у потрази за човеком себи равним, али многи не разумеју његову филозофију и исмејавају га, међутим има и оних који му се диве. „Заратустра“ је немачка верзија имена персијског пророка Зороастера (Зараθуштра), наводног оснивача зороастеризма, који је утицао на јудаизам, а затим и на хришћанство. Дакле, књига не приказује историјског Заратустру, о којем имамо врло мало података, већ се користи његова мистичност стварајући једног не-историјског Заратустру, који жели традиционални морал окренути наглавачке. Најславнији одломак налази се на почетку књиге: Заратустра се спушта с планине, разговара с неким човеком и затим се пита: „Да ли је могуће да људи још не знају да је Бог мртав?“ Због својих разматрања то је једно од најпознатијих филозофских дела овога аутора, а стил писања је недвосмислено сврстао Заратустру и у врхунце светске књижевности.

На дечијем одељењу, библиотекарка Борислава Тољагић Сегеди је предложила следеће књиге:

Пјотр Соха и Војћех Грајковски: Дрвеће

Посети невероватан свет дрвећа. Види ко живи у њeму, ко га једе а ко носи његово семе. Погледај она највиша, најстарија и најдебља дрвета. Упознај Енте, Адама и Еву, Робина Худа и Буду. Погледај рад дрвосече и види какве грађевине, инструменти и возила могу бити направљени од дрвета. Упознај дрво живота, дрво људождера и свету смокву. Провири у шуму. Зађи у прашуму.

Наталија Ћуб: Азбука храбрости

Јединствена енциклопедија дечјих страхова, дело руске ауторке Наталије Чуб, која се пишући ову књигу руководила – бајкотерапијом. Интерактивна књига која помаже детету да се ослободи страхова – страха од мрака, лифта, паука, доктора, аутомобила, ватре… Поред тога, кроз ову необичну бајкотерапију, деца ће научити како да савладају трему пред јавне наступе, како да савладају страх од самоће, како да се не боје страшних снова…

Гордана Здјелар: Чајник Жилберовог прадеде

Упознајте Жилбера, главног јунака ове сликовнице, који ужива у прављењу најлепших чајника за становнике француског градића Фолвила. Међутим, једног дана сви ће носити Жилберове чајнике – на главама!
