---
title: "Радионице за децу у библиотеци у Обровцу"
date: 2025-07-17
category: Култура
url: https://backapalankavesti.com/kultura/knjige/radionice-za-decu-u-biblioteci-u-obrovcu/
---

Група деце из забавишта и васпитачица Гордана Вукојев су на најлепши начин започели дружења у марту. У огранак су као и увек унели радост и дивне осмехе.

Малишани су рецитовали песме о мајкама, певали, показали шта су научили у забавишту, а књиге дечије поезије су опет биле инспирација за све госте библиотеке. Радионица је завршена тако што је свако израдио посебну честитку. Од хартије у боји настали су дивни цветићи који ће сигурно обрадовати све маме.

Како би пролеће што пре стигло, библиотекарка Душанка Папић за је малишане из вртића од хартије направила цветне венчиће. Они су њу обрадовали приредбом, стиховима и песмом које су спремили мамама за празник.

Са васпитачицама Нином Новаков и Маријом Кнежевић деца су посету искористила да нацртају своје мајке, улепшају честитке и пожеле најсретнији празник љубави.

Увек и у свакој прилици повезивање деце са књигом и навикавање на читање и слушање одабраних књижевних садржаја основни је мото сваке библиотеке. То је једини начин да деца схвате важност и суштину лепе речи, да са њом расту и да у њој уживају.
