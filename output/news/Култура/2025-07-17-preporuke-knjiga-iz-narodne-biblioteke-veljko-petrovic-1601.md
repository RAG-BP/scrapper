---
title: "Препоруке књига из Народне библиотеке „Вељко Петровић“ (16.01.)"
date: 2025-07-17
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-16-01/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Стево Грабовац: Послије забаве

Роман о оцу, роман о злочину, роман о породици, роман о пријатељству, роман о одрастању, тотални роман, који кроз тематски дубоку анализу приказује однос оца и сина. Овај роман је потпуни пресек живота, осветљавајући двојност кроз ликове и њихове судбине. Тематски повезује питања писања, одговорности, наслеђа и списатељских вредности у контексту друштвених промена. Грабовац у овом делу користи цитат Роберта Болањоа: „И онда почиње олуја гована“, који поставља тон на наративну структуру романа, осветљавајући судбине ликова кроз његову непопустљивост и снагу. Кроз овакве рефлексије и анализе читалац је упућен у све тешке аспекте живота у постратном друштву.

Дина Хрецак: Сат померен уназад

Роман Дине Хрецак „Сат померен уназад“ је њена прва књига, у којој вешто одмотава клупко приче, чиме доприноси ономе што с разлогом називамо српски породични роман. Она на дубоко симболичан начин показује како би ваљало решавати породичне сукобе који остају као аманет онима који умеју са њима да се изборе. Анђелија, главна јунакиња, у сновима посматра животе својих предака из угла њеног прадеде Миодрага. Разговор са прабабом, по којој је добила име, разоткрива мистерију снова. Најмлађа чланица породице ослобађа греха своју преткињу и своје ноћи добија натраг. Савладавши несавладиво, највише добива она сама – свест о јачини свог карактера, увид у грешке људи од који је потекла и спознају о ономе што долази после живота.

Џонатан Сантлофер: Последња Мона Лиза

Радник музеја Лувр у Паризу, Винченцо Перуђа, 1911. године краде Мона Лизу. Лук Пероне, уметник и професор историје уметности и далек потомак Перуђе, трага за истином у позадини овог догађаја. Његова потрага привлачи пажњу непромишљеног детектива Интерпола, који жели нешто да докаже, једне предивне жене, која можда жели и нешто више од Лукове наклоности, и осињег гнезда најбезскрупулознијих колекционара уметнина и лопова.

„Последња Мона Лиза“ роман који се не испушта из руку, истражује тајне крађе из 1911. и мрачно подземље данашњег уметничког света. Приповест прожета неизвесношћу од које застаје дах, романтична и страствена колико и напета и узбудљива, бави се универзалном фасцинацијом загонетним Да Винчијем, аутентичним делима и фалсификатима и људима толико жељним непроцењивих уметничких дела, да не презају ни од чега да би их се дочепали – чак ни од убиства.

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Александар Обрадовић: Зов воде

Сергеј Недељковић је ученик осмог разреда основне школе и машта да једног дана буде највећи детектив на свету. Његови најбољи другари су Милица, одличан познавалац друштвених мрежа и Стефан који обожава игрице, али у школу стиже нови ученик Мирко. Он је повучен и обазрив и тек кад стекне поверење у наше јунаке, признаће им да има брата близанца, који није обично дете. А све се преокрене, када Мирков брат – нестане!

„Зов воде“ је сјајна авантура која одлично објашњава танане психолошке односе између деце и родитеља, али и изузетан детективски роман за младе који показује да без пријатељства нема ни истинског сазревања ни успеха у животу.

Растислав Дурман: Који је ђаволу враг?

Откако постоје, људи су све невоље пребацивали на неког другог, односно увек им је неки ђаво био крив. Па ипак, пошто им ђаво није дао мира, често су хтели да се оправдају тиме да их је нечастиво биће преварило и натерало на злобне поступке.

Тврдили су да крије име како га нико не би звао и злоупотребио његове моћи или да им је Рогати просто украо душу у замену за угодан живот  на овом свету.

Зато не треба свуда тражити ђавола.

Александра Филиповић: Серафина Крин и последњи грифон

Моћни смо онолико колико смо ту једни за друге

У Градској књиготеци, Вид је пронашао тајанствену књигу, али цело пророчанство из ње указало се тек када је лист дотакла Серафинина магија. Пријатељи схватају да морају да ослободе последњег грифона, јер из света чудовишта у свет људи може прећи само онај ко поседује четири грифонова пера која му је он добровољно дао. Судбина света људи и света чудовишта може бити у њиховим рукама…

Рекли су о првом делу Серафина Крин и Срце света:

„Моја омиљена јунакиња је Серафина Крин. Дружила бих се с њом зато што је добра, племенита, радознала, занимљива и различита од других.“ – Марго, 7 година

„Књига која се грли и чита свој деци коју знате.“ – Александра

„Серафина Крин млађе генерације упућује на исправан пут, а старије враћа на њега како бисмо заједно могли да створимо бољи свет, пун љубави, мудрости и слоге.“ – Инга, 11 година
