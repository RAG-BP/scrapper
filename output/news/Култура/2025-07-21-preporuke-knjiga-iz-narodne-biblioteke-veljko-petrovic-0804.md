---
title: "Препоруке књига из Народне библиотеке „Вељко Петровић“ (08.04.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-08-04/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Милорад Павић: Уникат

Купујући ову књигу, читалац уместо једног добија стотину крајева. Ово је роман-делта, љубавно-детектвска прича која се рачва на стотину рукаваца. Сваки читалац бира своју личну верзију романа и свој посебан крај приче. Коначно, сваки љубитељ књига ће поседовати УНИКАТ. УПОЗОРЕЊЕ: Као што је пушење лоше за твоје здравље, тако је и са читањем стотину завршетака исте књиге. То је скоро као да си добио 100 смрти уместо једне.

Ангела Марсонс: Неми врисак

Пет фигура окупља се око плитког гроба. Сви копају на смену. За рупу величине одраслог човека требало би више времена. Одузет је један невин живот, али склопљен је пакт. Њихове тајне биће закопане, а они повезани крвљу… Много година касније, директорку једне школе налазе брутално задављену. То је прво у низу језивих убистава која потресају Црну земљу. Али са открићем људских остатака у некадашњем дому за незбринуту децу, на површину излазе и узнемирујуће тајне. Инспекторка Ким Стоун брзо схвата да је особа за којом трага поремећени убица који за собом оставља лешеве већ деценијама. Док број жртава расте, Ким мора да заустави убицу пре него што поново нападне. Али да би ухватила убицу, може ли Ким да се суочи са демонима из сопствене прошлости пре него што буде касно?

Хелен Рапапорт: Сестре Романове

Изгубљени животи кћери Николаја и Александре. Седамнаестог јула 1918. четири девојке сишле су низ двадесет три степеника у подрум једне куће у Јекатеринбургу. Најстарија је имала двадесет две године, најмлађа свега седамнаест. Заједно с родитељима и тринаестогодишњим братом све четири су бездушно убијене. Њихов злочин: биле кћери последњег цара и царице свих Руса. У књизи Сестре Романове чувена ауторка биографија Хелен Рапапорт нуди читаоцима досад најмеродавнију приповест о великим кнегињицама Олги, Татјани, Марији и Анастасији. Црпећи материјал из њихових писама и дневника, она слика упечатљив портрет њиховог живота у последњим данима династије Романов. Такорећи први пут посматрамо њихово путовање од детињства испуњеног незамисливим повластицама, кроз један веома заштићен и умногоме једноставан живот. Од младости и женске зрелости до првих заљубљености, њихових нада и снова, напорног саживота са хронично болесном мајком и братом хемофиличаром, а потом и до трауме коју доноси Револуција.

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Симеон Маринковић: На крилима радости

Ова збирка песама из едиције „Развигор“, аутора Симеона Маринковића, намењена је деци предшколског или раног школског узраста. Песме говоре о доживљајима у којима деца истражују, стварају или савлађују неке препреке. Теме су блиске деци овог узраста и говоре о ономе што их радује, што у њима изазива узбуђење и подстиче их на стицање нових сазнања.

Игор Коларов: Фиона и друге мистерије

Књига кратких прича о тајнама детињства у коме не постоје неважне или небитне ствари. Свака прича нас вртоглавом брзином увлачи у мистерије свакодневнице, али и у просторе иза видљивог света појава…

Нада Вуковић Ђуровић: Зоја, мала пијанисткиња

Зоја је била професорка клавира која је деци личним примером показивала да је живот попут најлепшег сна. Пре него што је постала професор била је мала пијанисткиња, знатижељна и бескрајно заљубљена у свет који је окружује. Најдивније је одрасла уз музику и све што живот чини лепим успела да пренесе на своје ученике.
