---
title: "Кључ живота Стефана Бероње"
date: 2025-07-21
category: Култура
url: https://backapalankavesti.com/kultura/knjige/kljuc-zivota-stefana-beronje/
---

Аутора је представио и водио разговор са њим, Горан Јовић паланачки кантаутор и песник. Стефан Бероња се родио у Младенову, живео у Бачкој Паланци, а сада ради и ствара у Чешкој Републици

„Првобитни план је био да путујемо по Европи, а други да нађем посао.“ почиње своју причу за БАП вести Стефан Бероња. „Пријатељ ми је понудио посао у Чешкој Републици, у фабрици која је производила седишта за BMW. Тамо сам радио четири и по године, после чега сам стекао статус да могу да радим где год желим у Чешкој. Приликом једног вечерњег изласка, упознао сам једну девојку, љубав се родила и завршила се браком. Остали смо да живимо у Чешкој и све заједно, ја сам већ седам година у тој држави.“

Стефан се бави и спортом (борилачке вештине) и почео је да пише књигу. Она је брзо изашла из њега, омогућавајући му помоћу савремене технологије, да је брзо напише, припреми за коректуру, лектуру и за све оно што је потребно за стварање једне књиге.

„Могућем читаоцу препоручујем да сам дигне ниво своје свести. Неће зажалити ако набави књигу, она је за свакога ако је спреман да њеном куповином начини први корак, који ће му помоћи везано за живот и целокупно све. Књига је у првом смислу требала да износи око 900-1000 страна, али је то било претерано. Одлучио сам да је разделим, тако да се овај први део зове Књига живота – Откровење прво, као увод у неку другу, трећу или четврту књигу, видећемо колико ће да их буде. Не могу да скачем на трећи степеник, а да не направимо тај бебин први корак ка напред.“

Стефан Бероња препоручује читаоцу да књигу чита од почетка до краја. Поглавља не могу да се прескачу јер они од првог до седмог, последњег су испреплетани и уско везани једни са другим.

„За праћење књиге не мораш имати широке видике, јер је она написана језиком народа. Нису коришћене стручне речи и изрази, а неке речи су чешке, али се лако разумеју, јер су српски, чешки и словачки језици веома слични. Књига је веома лака за читање и може да је чита и дете од 12, али и човек од 90 година да се пронађе у њој и крене корак напред. Али мора бити спреман, јер су мене учили да се учитељ појави тада, када је ученик спреман.“

Наставак ове поучне књиге можемо очекивати следеће године, а заинтересовани ће бити на време обавештени.

Ово лепо књижевно вече зачинио је Горан Јовић са својом гитаром и отпевао неколико својих, већ познатих и популарних песама.
