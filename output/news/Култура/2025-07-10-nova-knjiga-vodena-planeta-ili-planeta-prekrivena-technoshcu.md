---
title: "Нова књига – Водена планета или Планета прекривена течношћу"
date: 2025-07-10
category: Култура
url: https://backapalankavesti.com/kultura/knjige/vodena-planeta-ili-planeta-prekrivena-tecnoscu/
---

Поштовани читаоче, када узмете неку нову књигу у руке, обично је прво спонтано почнете да листате, да би видели њен дизајн и квалитет папира, вероватно се у тим тренуцима запитате зашто ју је уопште неко написао. Претпостављате да су морали постојати пишчеви разлози и потреба да њен садржај излије из себе на папир.
Док је читате, све време тражите разлоге њеног писања, истовремено покушавајући, трудећи се, да што боље разумете написани садржај а на крају да схватите суштину свега доле написаног.

Моје писање овог романа је у духу научне фантастике. Циклус књига написан у томе жанру назвао сам: “Путописи из Галаксије”.

Верујем, да деведесет и девет, зарез девет процената особа пошто прочитају овај мој роман сигурно ће веровати да је све то доле написано само научна фантастика, коју је немогуће доживети у свакодневном животу а за дешавање многих радњи мислићете да сам их ја осмислио у својој машти.

Ја као свест, као особа која поседује своје лично ја, кунем вам се и душом и телом да је све што је написано у овом роману под насловом: “ВОДЕНА ПЛАНЕТА” сушта истина.
Ово путовање доживео сам, када сам имао двадесет и неку годину. Наравно то путовање се није могло одвијати са мојим материјалним телом, које би требало да буде смештено у неко свемирско међузвездано возило и које би трајало незамисливо много година, само да би се доспело до прве нама блиске звезде.

Наравно, то путовање одиграло се на сасвим други, за људску врсту невероватан начин, користећи сасвим друге димензије. Путовао сам са или на или у душином телу у коме се или на коме се налазило моје свесно ја, моја свест.

Због несхватања целокупног друштва у то време, крајем прошлог века, тек сам се усудио у ово новије време, након двадесетак година после доживљеног овог а и многих других путовања пре и после овог догађаја, да пишем о свему томе доживљеном.

Размишљајући кроз низ протеклих година, одлучио сам, да моје писање буде у духу фантастике, јер ми ионако нико неће веровати у истинитости свих мојих преживљених путовања по галаксији.

Гледајући из тога угла, из угла маште, сваки читалац ће у својој сликовитој визији доживети њен садржај на свој лични начин, као да се лично налазе у тамо неком тродимензионалном простору за време читања написаних дешавања неке од мојих доживљених радњи.

Овај роман писан је на прекиде неколико година. Прво сам написао најизраженије утиске. Описао сам ову причу у тридесетак страница као новелу.

Након једне године када се сво сећање слегло у мојој глави, поново прочитавши текст, схватио сам да ће те исписане странице бити као основна фабула и усмерење за даљње писање. Наставио сам да пишем наредних неколико недеља, додавши све оно чега сам се присетио за то протекло време. За око месец дана писања дописао сам око стотинак страница.

Затим сам поново оставио овај роман, да се охлади и потпуно слегне у мојој глави још једну годину. После тога у писању допунио сам га за стотинак страница.

Сваке године остављао сам писање, да се мало слегне и скоро увек у исто време те наредне године дописивао сам све чега бих се се сетио у вези догађаја у том протеклом времену. Када напишем ово задње поглавље, овај роман склопљен у две књиге садржаће више од пет стотина страница.

Ипак после свог овог мог писања, мислим да ова књига садржи мало страница, јер се још увек присећам неких сликовитих детаља са путовања, које нисам убацио при прошлом писању.

Свако поновно читање било ког поглавља, доноси ми нова сећања на доживљено и увек доприноси уношењу нових чињеница…

Ову путовање међу звезде мислио сам да ћу написати у само једној књизи али након исписаних пет стотина страница, када сам мислио да се нема о чему више писати, тада прочитавши је поново, схватио сам да је писана на два начина, која је требало раздвојити. У појединим деловима књиге описао сам путовање а истовремено и анализирао га неком својом логиком у наредним поглављима, све посматрајући из свог угла схватања, свега преживљеног.

У оба случаја доста се података понављало, па да читаоцу не би досадило једнолично читање, сав написани текст разделио сам и сврстао га у две књиге.
Прва књига садржи сва поглавља, која су писана у првом лицу, такорећи исказана директно из прве руке, са описима како сам их директно мојим очима видео и осетио, односно у потпуности осећајно доживео.

У другој књизи су поглавља у којима су описи мојих дугогодишњих размишљања и закључака, те мноштво изнешених података, везаних за ову планету и интелигентних бића на њој. Покушао сам да анализирам све то виђено на свој специфичан начин…
Надам се да сам детаљно и опширно описао ово путовање, да би Ви све то схватили што је могуће простије и створили што је могуће богатију и сликовитију визију о свим догађајима, која сам доживео на тој необичној планети…
