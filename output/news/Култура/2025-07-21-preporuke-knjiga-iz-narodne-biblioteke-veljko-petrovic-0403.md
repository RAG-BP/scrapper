---
title: "Препоруке књига из Народне библиотеке „Вељко Петровић“ (04.03.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-04-03-2/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Јовица Аћин: Дозвола за бицикл

„Дозвола за бицикл је дело Аћиновог вишедеценијског креативног дружења с Францом Кафком. Увек сам се питао откуда толико Кафкине рукописне оставштине, те разговори, те прозни фрагменти, па некакви цртежи и целе кратке приче, одакле та бујица извире, и сваке године све више и више навире испод горе зване Јовица Аћин. Тешко је било не посумњати у њиховог приређивача. После овог романа – знам. Испод тајне о богатству и обиљу Кафкиних постхумних списа искрсавају нове, још црње тајне. Оне неће читаоцима промаћи. Ово је роман о читању и писању, али и о крађама, подметањима, намештеним самоубиствима, удвајањима ликова, роман који нам, из личног угла и искуства извесног Бицикла, евоцира огромну меру присуства кафкијанске мрачне материје у духу и животу некадашње Југославије, али и садашње Србије.

Абдулразак Гурна: Рај

Најпознатије дело Абдулразака Гурне, добитника Нобелове награде за 2021. годину. Уочи Првог светског рата, дванаестогодишњег Јусуфа отац је продао како би отплатио дуг. Дечак са села сада ради за „стрица“ Азиза у градићу на урбанизованој обали Источне Африке – у чудесном новом свету у ком црни муслимани живе у крхкој, али ригидној друштвеној хијерархији заједно с Арапима, хришћанским мисионарима и индијским досељеницима. Јусуф се отискује на пут преко Африке у трговачком каравану и осим авантуре, сусрета с пљачкашима и зараћеним заједницама, доживљава и све недаће одрастања. И баш кад почне да схвата ко је и шта се од њега очекује у том сложеном свету, избија Први светски рат и сви они који живе на афричком континенту морају да се суоче са новом стварношћу рата и колонијализма.

Мерилин Барон: Ботичелијева Bенера

Ренесансни мајстор спаја кроз векове сломљена срца. Абигејл Адамс Лонгли, тужна и тиха, стајала је са своје три пријатељице у Галерији Уфици. Док пријатељице нису скидале поглед с Ботичелијевог Рођења Венере, очаране лепотом уметничког дела, њој је синула идеја која ће јој улити нову наду. Неколико месеци касније, далеко од Фиренце у којој су се упознале, четири жене су отвориле уметничку галерију у Мејну. Магија Ботичелијеве Венере, пред којом је упознала и покојног мужа, као да је вратила светлост у њен живот. Више није само тумарала усамљена и тужна по великој, празној кући. Вратила се међу људе и тако дословно налетела на Така, згодног капетана туристичког брода. Так, и сам удовац, потајно је био заљубљен у Абигејл читавих двадесет година, а без њеног знања склопио је и тајни пакт с њеним покојним мужем. Може ли снага уметности да помогне љубави и промени животе оних који су жељни да воле …

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Љубивоје Ршумовић: Заувари

Реч ЗАУВАРИ, коју сам узео за наслов ове књиге, настала је у мом детињству. Играо сам се, градећи своју краљевину од каменчића, пиљака, лешника, облутака, иверја, прућа и другог ситног материјала, који сам скупљао и чувао, знајући да ће ми једнога дана бити ЗАУВАР, од користи, макар и мале. Краљевину сам свакодневно дограђивао и опремао испод Велике Лијеске, недалеко од Густог Лијешћа, у Кршевима, док су овце и говеда, које сам чувао, лежали у хладовини. Назвао сам је ЗАУВАРИ, од глагола УВАР, корист, и прилога ЗАУВАР, корисно. Краљевина Заувари је била моја драгоцена бајковита играчка, помоћница у одрастању и разумевању света и живота. Ни сад не знам зашто сам одлучио да буде краљевина, а не република. Можда зато што сам волео бајке и шах. И у бајкама и на шаховској табли краљеви су главни. Било је сасвим природно и демократски да ја будем Краљ, упркос свакодневном негодовању мог двојника Томислава, који није бирао средства да ме омаловажи, смишљајући протестне слогане, попут оног: Наш је Краљ глуп ко маљ! Ова књига је аутобиографска у оној мери у којој може да се тиче сваког детета и сваког одраслог човека, родитеља, који ће у мојој краљевини препознати своју. После шездесет година, у мени Заувари живи као симбол срећног одрастања, метафора која ми помаже у великој мери да проникнем и схватим универзалне феномене и тајне детињства. Пут до Краљевине Заувари данас је права авантура, кроз коју деца постају људи, а људи деца.

Драгана Младеновић: Кад ствари пољуде

Ова збирка песама познате песникиње Драгане Младеновић намењена је млађим основцима. Читаоце очекује необична и забавна читалачка авантура чији су главни јунаци ствари, које се, када пољуде, понашају врло чудно, чак чудније него људи. Виљушка ће поверовати да је музички инструмент, креденцу ће испасти зуб, неваспитани фломастери ишараће целу кућу, а тегла ће затражити да јој се врате сви њени корнишони. После вишеструко награђене збирке Дар-мар, стиже нам још једна књига поезије за децу Драгане Младеновић, у којој долазе до изражаја ауторкина изузетна духовитост и истанчан осећај за теме блиске деци.

Урош Петровић: Мрачне тајне Гинкове улице

За читање ове књиге неопходна је хладнокрвност и одважност врсног пустолова, чију бистрину ума не може да помути ни окружење крцато бићима из мрака, застрашујућим звуцима и претећим сенкама. За успешно решавање свих загонетки и славно привођење овог романа крају, без гледања у решења (нерадо приложених на крају књиге), неопходно је и много више! То могу само ретки и одабрани. Мрачне тајне Гинкове улице је узбудљиви роман у боји, саздан од напетих заплета и тешко докучивих загонетки. Главни јунак је зеленокоса девојчица Марта Смарт, која је освојила читаоце у већ култној књизи Мистерије Гинкове улице. Та књига је, поред великог броја поклоника, добила и награде Невен и Гордана Брајовић за најбољу књигу године, и још увек доживљава нова издања и преводе.
