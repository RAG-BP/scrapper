---
title: "Конференција посвећена библиотекама и културном наслеђу"
date: 2025-07-10
category: Култура
url: https://backapalankavesti.com/kultura/knjige/konferencija-posvecena-bibliotekama-i-kulturnom-nasledju/
---

Током дводневног рада стручног скупа представљено је укупно 37 радова и 17 постер-презентација који су промовисали и представили културно наслеђе у библиотекама, легатима и посебним збиркама. Темом културног наслеђа уз представљање примера добре праксе и постер презентацијама бавили су се библиотекари јавних библиотека, док је у фокусу школских библиотекара била улога планирања у изградњи модерне школске библиотеке као покретачке снаге савременог образовања.

Народна библиотека “Вељко Петровић” је активно учествовала у програму Скупа и дала запажен допринос кроз излагање својих запослених. Библиотекари Душанка Папић и Драгана Петрић одржале су предавање под називом “Културно наслеђе, очување, доступност и промоција библиотечке грађе у дигиталном добу”. Фокус излагања било је богато писано наслеђе које се баштини у Библиотеци „Вељко Петровић“, као и самом процесу заштите и промоције дигитализације уз помоћ савремених технологија.

Скуп у Требињу био је прилика не само за представљање стручних радова, већ и за директну комуникацију, умрежавање и размену искустава међу библиотекарима из различитих делова региона. Учествовањем на овомзначајном стручном скупу, Народна библиотека “Вељко Петровић” је још једном показала посвећеност унапређењу струке, очувању културне баштине и размени знања са колегама из региона.
