---
title: "Препоруке књига из Народне библиотеке „Вељко Петровић“ (27.05.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-27-05/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Сташа Бајац: Рука у ватри

Рука у ватри је оно што је и снажно и мекано, опасно и емотивно, сирово и цинично. Оно што те тера да читаш у даху, да преписујеш делове и шаљеш пријатељима. Пут од презира до заљубљености, поглед у прелепу таму због које изгоримо.

Она је новинарка. Снима документарне филмове о криминалцима, стално је у покрету, храбра и осетљива. „Раскопава земљу до подземних вода које заобилазе и тужилаштво и полиција.“ Иако прави својеврсни омаж препознатљивим женским именима ове врсте новинарства, посебно онима која више нису међу нама, у свом роману првенцу Сташа Бајац и сижеом и стилом одлази изван очекиваног и предвидивог.

Роман Рука у ватри је и крими и љубавна прича, боји га и насиље и топлина, смртна озбиљност и сарказам, опасност и страст; ход је ово по ивици, који читаоце збуњује и од ког се јеже. Снажан социолошки аспект, изражен у приказивању друштва и породице као његове основне ћелије, обогаћен је духовитим, а сложеним поређењем савременог Београда и Берлина, шире Балкана и Запада – вешто, мудро, до детаља перцептивно осликавање различитих култура и менталитета, без глорификације и заузимања страна.

Џулијан Барнс: Љубав, итд

Како нам је врло свесно и са намером остао „дужан&quot; јер је свој претходни роман, Троје, оставио отвореног краја, испунио је свој дуг тиме што је написао његов наставак под насловом Љубав, итд…. Његових троје актера су сада десет година старији (и паметнији?), десет година искуснији и поново расположени да у непосредном обраћању читаоцима поделе своје гледање на свет, страхове, страсти и наде. Па иако је начин приповедања остао исти, Барнс нам овог пута нуди један опорији, донекле мрачнији роман, јер се његово истраживање на тему љубави и издаје још више продубљује.

Промену коју носи време/живот пратимо најјасније на самим ликовима којима средње доба не прија подједнако. Успеси и неуспеси, сузе и смех, горчина и нада испуњавају странице овог дела које је као и оно које му претходи препуно духовитих реплика, (не)очекиваних обрта, али и неизбежне ироније. Према томе, ако сте у претходном роману храбро стали на страну једног од троје јунака, занимљиво ће вам бити да прочитате докле су Џилијан, Оливер и Стјуарт сада стигли, и куда иду.

Кејт Мос: Краљице ратнице и тихе револуционарке

Књига Краљице ратнице и тихе револуционарке афирмација је историје жена за које се није чуло или се за њих није довољно чуло. У књизи се нашло скоро хиљаду жена чија имена заслужују да их боље упознамо: од мајки изума до првих жена у баровима; краљица ратница и вођа гусара; оних које су свој живот посветиле природним наукама или медицини; оних храбрих жена које су се опирале дискриминацији и бориле се за своја уверења; све до неопеваних јунакиња сцена, платна и стадиона.

Ово дело путујући светом кроз све временске периоде обухвата целу планету. Оно је и
детективски напета, дирљива прича о ауторкиној сопственој породици у којој Кејт Мос сакупља делове заборављеног живота своје прабаке Лили Вотсон, у своје време чувене и веома успешне ауторке романа, којој скоро да се загубио траг.

Овај заправо дивно и речју и сликом илустровани речник жена, љубавно је писмо породичној историји и лично сећање на природу женске борбе за коју би требало да се чује и да јој се признају њена достигнућа.

На дечијем одељењу, библиотекарка Борислава Тољагић Сегеди је предложила следеће књиге:

Хана Голд: Последњи медвед

Дирљива прича о девојчици која има једанаест година, чији тата превише ради на универзитету и углавном је усамљена. Воли природу и животиње, и даће све од себе да на једном потпуно дивљем месту једног белог медведа врати у станиште. Еколошки ангажована књига о пријатељству, превладавању усамљености и важности сваког малог геста за спас планете. Ова књига освојила је неколико значајних награда одмах по објављивању.

Дејвид Валијанс: Најгори кућни љубимци на свету

Десет прича о кућним љубимцима, најгорим на свету: пас који обожава мјузикле; суперсонично брза корњача која је упала у ракетни мотор; змија која мисли да је пас; гризли медведица у коју се заљубљује гризли медвед, али једно од њих није баш прави медвед; зечица мађионичарка која из шешира извлачи…

Бен Милер: Ноћ када смо се заглавили у причи

Нови бестселер популарног писца!

Узбудљиво путовање кроз маштовите светове за целу породицу вас очекује у књизи „Ноћ када смо заглавили у причи“, аутора Бена Милера.

Лана и Харисон проводе летњи распуст код баке и деке, где их очекују укусна бакина штрудла с јабукама и освежавајући декин домаћи сок од ђумбира. Међутим, њихова највећа фасцинација је Шупље дрво. Многи су веровали да унутар сваког шупљег дрвета живе виле и вилењаци, те да је потребно обући јакну наопачке како бисте се заштитили од њихових чини. Ово посебно Шупље дрво изгледа готово живахно, с изломљеним гранама које подсећају на рашчупану косу. Чини се као да може експлодирати у смех или чак вас прогутати, само да би вас потом избацио. Но, овог пута, кад су стигли, Лана и Харисон су изненађени забраном приближавања дрвету. Наиме, стајало је написано да је оно опасно и да ће бити посечено. Хоће ли њихово знатижељно истраживање Шупљег дрвета променити ток ове необичне приче?
