---
title: "Препоруке књига из Народне библиотеке „Вељко Петровић“ (20.02.)"
date: 2025-07-17
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-20-02/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Изабел Фијоза: Све смо покушали

„Све смо покушали, и ништа, он и даље наставља!“, реченица је коју често чујемо од исцрпљених и разоружаних родитеља суочених са дечјим ексцесима. Убеђивања око облачења и сређивања играчака, свађе пред полазак у вртић или одлазак на спавање сломе и најстрпљивије. Ауторитарни родитељи то доживљавају као дечји безобразлук или инат. Попустљиви родитељи мисле да су лоши родитељи. А шта ако је нешто друго посреди? Скорашња открића у области неуропсихологије као и експерименти у психолошким лабораторијама из новог угла осветљавају понашања наше деце која нас излуђују. Пред вама је богато и духовито илустровани практични приручник позитивног родитељства, који нуди научна објашњења како бисмо боље разумели малишане и конкретно се носили са оним што нас оптерећује, а све у складу са узрастом детета, омогућујући нам да се више не прегањамо са својом децом. Основно полазиште јесте да је дечје понашање у служби њихових развојних потреба јер дете је биће у развоју – то је једноставна идеја, али је врло често заборављамо. Зато Изабел нуди изгубљеним родитељима праве речи, поступке и понашања.

Роберт Бринџа: У тамној дубини

У дубини воде било је тихо, хладно и веома мрачно. Тело је муњевито потонуло, све док се напослетку није скрасило у меком, леденом муљу. Она ће годинама лежати непомична, скоро спокојна. Али изнад ње, на копну, кошмар је тек почињао. Када детективка Ерика Фостер добије информацију да се кључни докази за случај трговине наркотицима крију у напуштеном каменолому на ободу Лондона, наређује да се тај предео претражи. Али осим дроге, истражитељи откривају тело Џесике Колинс, девојчице чији је нестанак био главна вест пре двадесет шест година. Да би повезала старе и нове доказе, Ерика мора да проникне у тајне породице Колинс, али и да се суочи са Амандом Бејкер, пензионисаном инспекторком која је водила случај и коју прогања то што није успела да пронађе Џесику. Детективка ускоро схвата да ће ово бити један од најтежих и најзахтевнијих случајева на којима је икада радила. Неко скрива тајне. Неко не жели да се овај случај реши. И тај неко ће урадити све да спречи Ерику у намери да сазна истину.

Мирко Штимац: Медвеђи загрљај

Милутин Новковић, некадашњи брокер Београдске берзе доспео је међу партизане након што је одлучио да побегне са робије, на којој се нашао због берзанских манипулација. Ратне недаће подносио је стоички јер се надао да ће исправити две највеће грешке у пређашњем животу, односно да ће добити прилику да спере љагу са свог имена и да поново освоји жену коју је волео. На том путу наићи ће на препреке – поред бремена ратног искуства, мораће да се суочи и са једним од сведока његових пословних превара, као и са официром који му је надређен. Поред тога, суочиће се и са сазнањем да је на месту његове некадашње љубави остала само празнина. Тамо где је Милутинова прича почела – у кабинету на Теразијама – за време само једног послеподнева, клупко његовог живота ће се размрсити, те ће читалац сведочити разрешењу судбине у којој јунак није успео да сачува себе у ишчашеном свету.

Препорука књига за читање – дечије одељење

На дечијем одељењу, библиотекарка Весна Краљ је предложила следеће књиге:

Зигрид Зеварт: Ca њим и без њега

Овај роман намењен старијим основцима објављен је у едицији „Свет је један“, која је посвећена разматрању проблема младих и понекад тешком искораку из детињства у свет одраслих. Мама би баш волела да се и Лину допадне њен нови момак Хоте! Али ништа од тога! Лино ће већ смислити како да се успешно отараси тог типа. Дотад му је тако нешто увек полазило за руком. А када те мучи такав проблем, све је много лакше ако имаш правог пријатеља, као што је Маури. Лино и Маури играју заједно фудбал, возе бицикл и планирају да оснују рок бенд. Само када би Маури успео да наговори родитеље да му купе бубњеве! С друге стране, тај мамин дечко Хоте свира електричну гитару, а има и троглавог летећег змаја.

Франсоаз Буше: Мој урнебесни приручник о књигама

Књига која ти даје преко 50 сјајних разлога да заволиш књиге, иако имаш милион пречих ствари које би радио. Ова књига намењена је деци и одраслима, а посебно онима који не воле да читају.

Хиљаде начина како смазати у сласт многобројне књиге, а не угојити ce!

Дурман Растислав: Она бића која нису сића

Они су велики.
Они су зли.
Они су глупи.
Они су сурови.
Они су похлепни.
Они су вероломни.
Осим када то нису.
Да нема џинова, на чијим бисмо раменима стајали и гледали у будућност?
Напомена за радознале: Греше сви који мисле да су бајке само за малишане. Ко престане да чита бајке, заборавиће да је био дете.
