---
title: "Интервју Вељка Петровића из 1959. године"
date: 2025-06-30
category: Култура
---

БАЧКА ПАЛАНКА ВЕСТИ - БАПдешавања Информативни портал - општине Бачка Паланка, Бач, Бачки Петровац

Ulogujte se / Pridružite se

romanianews

Ulogujte se / Pridružite se

понедељак, јун 30, 2025

Ulogujte se / Pridružite se

БАП ВЕСТИИнформативни портал

Куцајте овдеПретражи

БАЧКА ПАЛАНКА ВЕСТИ - БАПдешавања news

type here...Претрага

Поводом обележавања дана Народне библиотеке „Вељко Петровић“ у Бачкој Палаци, и 141. године од рођења Вељка Петровића, објављујемо овај интервју који је Вељко дао за НИН 1959. године. Интервју преносимо у целости.

„Поводом 75. рођендана књижевника Вељка Петровића НИН је 1959. одлучио да интервјуише аутора „Салашара”, једне од најпознатијих домаћих приповедака. У броју 423, од 8. фебруара 1959, у рубрици „Из дана у дан“ стоји наслов „Тринаест одговора Вељка Петровића уз седамдесетпетогодишњицу”. Текст који смо пронашли у НИН-овој архиви преносимо у целости.
Повод за овај разговор био је пети фебруар, дан када се родио наш значајни, велики писац Вељко Петровић. Писац ме је дочекао на прагу свог топлог дома, крепко ми стегао руку и једва пристао да да интервју за лист који, како каже, редовно чита. Усправан као младић снажан и свеж. Вељко Петровић одговарао је на питања, стално понављајући да се плаши новинара, фоторепортера и стенографа.


Који су догађаји Вашем у личном животу највише утицали на Ваше књижевно дело?
Родио сам се књигама. Мој деда је имао божанствену литературу. То је једно. Друго, већ као дете много сам волео народне песме. После сам се некако удаљио од стихова, да бих им се као младић опет вратио.
Иза Вас стоји неколико деценија књижевног рада. Да ли сте интимно задовољни својим присуством у литератури?


Ако се мисли да ли сам задовољан својим делом, онда је одговор негативан. Волео бих да је оно боље, да је савршеније. Човек увек мисли да оно што је главно није казао. Не ради се ту само о томе да човека вара памет, него то потиче од оног принципа да човек хоћеш-нећеш, избегава тешкоће и ради оно што му лакше пада, оно споредно, а оно главно стално некако одлаже, јер зна да је за то потребна велика борба и велики напор. Тако човек често направи питино дете, а не питу.
Кад бисте још једном почињали свој књижевни живот, да ли бисте га другачије почели?
Кад бих сада био младић, све би свакако било другачије. Јер сам такорећи већ имао књиге и књиге написане, а још увек сам био мали новинарчић. Данас млад човек напише један сонет, па оде на усавршавање у Париз и Лондон.
Шта мислите у чему су биле заблуде писца оног времена када сте почели да се афирмишете?
Заблуде појединих генерација обично су истог карактера, истог корена. То јест, извесни системи изражавања се излижу и затим демодирају у пуном смислу. Људи се засите тога и траже нешто ново. Појави се у тим спољним изражајним средствима неки иноватор, нешто друкчије од онога што је било до тада. Па иоле по карактеру лакши човек, легне на те спољашности и раскошно их употреби. Наравно, он тиме скреће пажњу на себе. Затим дође време које дистингира оно што је трајније од онога што је било повремено. У свим пролазним временима људи хоће да одбаце и оно што је од праве човечанске вредности… У моје време још су били јаки одјеци романтнке. Само је то била романтика реформисана једном фином артистичком поезијом Војислава Илића.


После њега дошао је такозвани симболизам. Вулгарно речено, хтело се бити леп и фин. Нарочито у нашој средини, где се још увек осећало да смо чобани, па смо имали помало инфериорњи комплекс да смо прости. Нисмо спомињали споменак и љубичицу и остале „обичне” биљке, већ хризантеме и орхидеје. Нисмо говорили о нашим лепим девојкама које се румене, него принцезама и маркизама. Отишли смо у Дубровник да тражимо кнежеве и госпе, не знајући да је баш тај Дубровник пун и препун Цинцара и монтањара.

За које сте своје дело највише везани?
Кад бабица пресече детету пупак, а бабица је уредник или штампар, онда је свршено. Зато је најгоре кад вас неко запита шта мислите о некој својој ствари. То питање родитељу тешко пада. Јер ту и онај који има највише аутокритике може бити пристрасан из неких разлога који су евентуално и мимо књижевности.
Ипак, издвојите неку своју ствар.
То дело још није написано.
Шта мислите о нашој књижевној продукцији?
Видим да је јако обимна. Људи су вредни. Имају и услова. Има ту сигурно и изванредних ствари. Многе ја и не знам, јер не могу стићи све да прочитам. Атмосфера је, ипак, сасвим повољњва за стварање. Нешто што Није толико симпатично јесте, например, сувише јак фактор новца и моменталног успеха. А ту су и степенице каријере. Уверен сам да ће и то брзо проћи.
Шта мислите о књижевном стварању младих? Приметио сам да са интересовањем пратите њихово стварање.
Код младих врло често није могуће поставити ни дијагнозу њихове полне опредељености. Узмите, рецимо, пиле. Па како ћете онда знати да ли је извести млади човек вештак, таленат или можда геније.

Верујете ли да су књижевне борбе, мислим на ове наше потребне и корисне?
Кажу да су неке борбе корисне. Али ово како је та ствар узела маха код нас, ја сам по страни, мислим да да није повољно. То превљење табора личи на велику политику где су питања лагери. То одваја људе од концентрације на уметничке и књижевне проблеме.
Чиме бисте најрадије наградили свог највернијег читаоца?
Ако том читаоцу не би била довољна моја захвалност и моје признање, не знам чиме бих га другим могао наградити. Немам могућности да му дам неки дар који би му приредио трајну радост. Пошто волим децу, и то јако и искрено, нажалост немам своје, таквом читаоцу, уколико није сам, радо бих детенце помиловао по глави.
На чему сада радите?
Увек радим истодобно на више страна. Волео бих да преостали део живота и снаге посветим оним нашем тешким деведесетим годинама прошлог века. Сматрам их јако важним за зрење свега онога што ми сада зовемо, да тако кажем, нашом народном борбом. Као дете сам доживљавао поједине ликове некако посредно и слушао о њима. Знам Београдм Нови Сад, Карловце из тог времена.
Пошто сте превасходно поведач, занима нас шта мислите о краткој причи?
У овом свом продуженом веку свашта сам чуо. Сећам се најозбиљнијих критичара, професора и публициста који су писали есеје, чланке па чак и читаве књиге о томе да је дошао крај роману. То сам доживео крајем прошлог и почетком овог века. Говорило се да је живот тако убрзан, онда кад још није било овог акмичења са звуком, говорило се о томе у доба када смо се возили фијакером, причало се да људи не стижу више да читају велике романчине. Писало се да је потребно дати само есенцију, збијену радњу. Зато роман мора да пресуши. Време је прошло, појавио се одједанпут Томас Ман. Појавили су се други романсијери, појавила се крупна новела.
Данас је новелистика потиснута не зато што нема Мопасана, Чехова и Алфонс Додеа, него зато шта се изгубио укус за концентрацију. Јер да се новела схвати и у њој ужива није довољан само новелист, него и читалац. Данас се траже мршаве жене, а у литератури се праве дебеле књиге. Данас се тежи за тим да се напише што више табака, али то не значи да је то потреба и захтев масе читалаца. Зато не значи да људи траже роман зато што је то роман. То је турски укус.
Не смеју се књиге ценити по броју табака. Не пита се колики је корен биљке, ни колика је она сама, него је главно какав јој је цвет и плод. Не вреди да жалимо за том врло фином уметношћу која се зове новелистика. Новелистика је уметност одрицања, јер она живи од брисања, а то не одговара данас човека у економском смислу. Он жели да додаје што више. Новелиста је самопрегорац. Сличан је бусачу драгог камења који смањује драги камен да би овај добио што бољи сјај.
Које бисте своје дело најрадије волели да видите на филму?
Тражило се од мене у неколико наврата да прерадим неке своје ствари. Тешко је то. То значи обрнути све наопако. За ово кратко време колико ми је још остало да се бавим књижевним радом, не верујем да ћу моћи да се томе посветим.
М. Б., архива НИН-а

Поводом обележавања дана Народне библиотеке „Вељко Петровић“ у Бачкој Паланци, у четвртак 06. фебруара, упис у библиотеку за све грађане биће бесплатан.

Caffe & Bar (1)FeaturedGde izaći?hírek magyarulreklamna tablaSlovenské správy

БАЧКА ПАЛАНКА ВЕСТИ - БАПдешавања Информативни портал - општине Бачка Паланка, Бач, Бачки Петровац
