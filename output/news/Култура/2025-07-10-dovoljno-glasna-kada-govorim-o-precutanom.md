---
title: "Довољно гласна када говорим о прећутаном"
date: 2025-07-10
category: Култура
url: https://backapalankavesti.com/kultura/knjige/dovoljno-glasna-kada-govorim-o-precutanom/
---

„Пишем искључиво поезију, јер сматрам да једино тако могу бити довољно гласна када
говорим о прећутаном“, пише у једној од својих песама у збирци која је представљена,
Љиљана Фијат. Модератор на промоцији је била Данијела Милосављевић, док је била
присутна и једна од рецензената збирке, Лана Папић, а све три су читале поједине
одабране песме из књиге и коментарисале збирку. Остаје утисак да су се добро
припремиле за ово представљање, што је за сваку похвалу. Пре Бачке Паланке,
Љиљана Фијат је приказала своје дело у два наврата у Новом Саду и једном у
Зрењанину. До сада је издала четири збирке песама: „Софија од месеца“, „Осећање
принципа“, двојезична бугарско-српска збирка „Небеске птице“ и ова најновија „Без да си ишта учинила“.

„Ја сам доктор економских наука и дипломирала сам 2010. године“ каже за БАП вести
Љиљана Фијат. „Радила сам једно време у банци, потом и у платној институцији и
пензионисала се. Објављујем од 2012. мада сам почела писати раније. Морам додати да сам желела да студирам књижевност.“

Опаску, да је књига „Без да си ишта учинила“ концептулна, Љиљана Фијат потврђује.
„О томе су већ говориле присутне колегинице, инсистирали су на томе да се све песме
вежу за назив књиге, а песме које су религиозног карактера нису обухваћене збирком.
Моје песме су уобичајене, посебан је сам крај, написан у облику поеме, док сам негде
на половини књиге у Интермецу писала језиком везаним за наше поднебље, дијалектом који се говори у Банату, укупно три песме које одударају од свих у овом циклусу и три песмице у хаику стилу. Иако је стихове писала жена, има их доста и из мушког угла, они се преплићу.“

Фијат посећује и школу писања, искључиво прозе, она је потврдила да пише и прозу,
има доста материјала за објављивање. Не постоји стандард за број написаних прича за
објављивање књиге, битно је да оне имају смисла. Добитница је бројних признања и награда. 2012. добила је прву награду за песму на конкурсу који цени и поштује у Горњем Милановцу „Лирски књижевни кругови“, књижевног друштва „Запис“. Једна од песама писана дијалектом из нашег поднебља, похваљена је на конкурсу у Сремским Карловцима, инспирисана поезијом коју је прикупљао Вук Караџић. Својевремено у Осечини освојила је прву награду за песму о шљиви, а председник жирија је био Добрица Ерић. Добијала је признања и за путописе.

Љиљана Фијат је у слободно време и планинар, највећи подухват јој је било ходочашће из Шпаније у Португал до „краја света“ како су некад звали тај део државе. Сходно својим годинама, пешачи по турама у Србији, сада је актуелна Фрушка Гора.
Све у свему, промоција је била једно пријатно вече уз квалитетну поезију и шармантне гошће.
