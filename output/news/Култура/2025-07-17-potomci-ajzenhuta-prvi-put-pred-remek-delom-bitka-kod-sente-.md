---
title: "Потомци Ајзенхута први пут пред ремек-делом „Битка код Сенте“ (ВИДЕО)"
date: 2025-07-17
category: Култура
url: https://backapalankavesti.com/kultura/umetnost/potomci-ajzenhuta-prvi-put-pred-remek-delom-bitka-kod-sente-video/
---

У здању данашњег градског сомборског парламента, а некадашње Бачко-бодрошке жупаније налази се највећа слика у Србији – “Битка код Сенте” сликара Ференца Ајзенхута. Јединствен формат уља на платну, који одолева патини, димензија 7 метара ширине и 4 метра висине, у раскошном раму са позлатом и туристичка је атракција Сомбора и околине. Ово уметничко ремек-дело први пут су посетили, унук и праунук славног сликара Фридрих и Инго Ајзенхут. Они су у Сомбор дошли управо како би лично видели слику свог претка, чиме је њихова посета добила и снажну емотивну димензију.

Најпознатија слика Франца Ајзенхута је „Битка код Сенте“. Ово уље на платну монументалних димензија насликао је 1896. по поруџбини Бачко-бодрошке жупаније, чије се седиште налазило у Сомбору.

Ференц Ајзенхут рођен је у Бачкој Паланци 26. јануара 1857. године као Франц Ајзенхут, седмо од једанаесторо деце месног крчмара. Пошто је припадао народу подунавских Шваба матерњи језик му је био немачки, али је течно говорио мађарски и српски, попут већине тадашњих становника територије данашње Војводине. Иако Немац пореклом, Ајзенхут се сматрао Мађаром, па је своје право име Франц променио у Ференц и већину својих слика потписивао са Eisenhut Ferencz.
