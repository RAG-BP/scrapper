---
title: "У Пријепољу одржан Округли сто завичајних библиотекара"
date: 2025-07-21
category: Култура
url: https://backapalankavesti.com/kultura/knjige/u-prijepolju-odrzan-okrugli-sto-zavicajnih-bibliotekara/
---

Овогодишња тема скупа, ставила је у први план значај и важност публицистичког стваралаштва, те су излагачи радова имали слободу да представе публицисте и публицистику свога краја. У фокусу су била и стручна разматрања улоге публициста у очувању локалне историје и културе.

У раду скупа учествовали су представници библиотека и сродних установа из Зрењанина, Сарајева, Мокрина, Обреновца, Врања, Ужица, Ваљева, Бачке Паланке и Пријепоља, а представљено је укупно једанаест стручних радова и презентација.

Народну библиотеку “Вељко Петровић” представио је коауторски рад на тему “Леонард Немет-колекционар паланачких успомена” библиотекара Драгане Петрић и Душанке Папић. Овим радом презентоване су активности нашег суграђанина на очувању културно-историјске топографије Бачке Паланке, као и промовисање локалне баштине кроз посебне облике ангажовања на различитим пољима деловања.

Скуп у Пријепољу био је још једна прилика да се широј јавности прикаже културно и историјско богатство Бачке Паланке презентовано кроз рад публицисте Леонарда Немета. Такође, остварен је један од значајних циљева који се огледа у представљању и промоцији активности Народне библиотеке „Вељко Петровић“.
