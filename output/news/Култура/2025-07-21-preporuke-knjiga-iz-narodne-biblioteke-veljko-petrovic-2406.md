---
title: "Препоруке књига из Народне библиотеке „Вељко Петровић“ (24.06.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-24-06/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Луис Фоли: Поноћна гозба

Сто је постављен за поноћну гозбу. Послужите се. Све је почело пре петнаест година.
Запамтите, прошлост можете да кријете, али не и да сакријете…

Добро дошли на отварање Дворца, најновијег и најтраженијег луксузног одмаралишта, за који се немилице трошило при рестаурирању да би угођај гостима био потпун. У ваздуху се осећа мирис ђумбира и грејпфрута и још нечег на први мах познатог… Пажљиво одабрани гости, стари пријатељи и заклети непријатељи, безбрижно уживају у летњој вечери уз чашицу алкохола и необавезно ћаскање, док бескрајни базен светлуца на месечини… А око Дворца и савршено покошеног смарагдног травњака простире се древна шума препуна тајни. Франческа Медоуз, власница Дворца, попут виле немо посматра госте и ужива у пажњи коју добија од присутних званица. Идилични викенд на бајковитом поседу прекидају незвани гости, али и немили догађаји.

„Препуно занимљивих заплета и обрта… Савршена књига за љубитеље мистерија и серије Бели лотос.“ – Ским.

„Прожет мрачним хумором, с препознатљивим заплетима и незаборавним ликовима, Поноћна гозба је досад најбоље дело које је Луси Фоли написала.“ – Крис Витакер.

„Поноћна гозба има све што желите од једног трилера.“ – Харпер’с Базар.

Милош Латиновић: На погрешној страни реке

На погрешној страни реке је роман о немогућем сусрету и људским судбинама: у једном тренутку су на двема странама реке, у двема сукобљеним војскама, били млади Ернест Хемингвеј и наш песник Душан Васиљев. Река је Пијава на северу Италије, време је ужасног сукоба у Првом светском рату, свет је изобличен и разорен, али у њему ипак постоје два ентузијазма. Једном припада победнички хероизам, други је на страни пораза – велики животни промашај песника из Баната који је опевао епоху и прерано умро.Милош Латиновић књижевно је проговорио о ономе о чему се у српској историји и култури највише ћути – о судбини српских ратника који су били у погрешној армији и на погрешној страни фронта. Ово је роман Баната и Европе, Србије, победе и пораза, рата и поезије, младалачких снова и срушених илузија. Ово је роман у којем се не говори много о љубави, а ипак је она као у најбољим Хемингвејевим романима моћна и све време је присутна. Ово је роман о љубави и породици, о очевима и синовима, о страсти према писању, о младим женама које јунацима остају далеке и туђе, о победи и поразу, о лепоти и снази књижевности и немоћи сваке речи.Латиновић је искористио тренутак када су се укрстиле и заувек разишле судбине два младића да прикаже зачетак светске легенде која је пратила Хемингвеја и духовног слома једног бесмисленог аустроугарског ратника, српског песника Душана Васиљева, а такав је био и Милош Црњански. Са савршено
иронијом аутор је приказао и наше време у лику писца који је и јунак романа, те је осликао позоришни свет у којем бисмо неке ликове можда могли и да препознамо.И онај који није претерано заинтересован за историју и велике писце у рату мора да прочита овај савремени роман и да се добро насмеје чак и када је потресен изванредним страницама о почетку прошлог века и светском сукобу који је све променио и од којег се ни Хемингвеј ни Васиљев никада нису опоравили. Сурова и неодољива актуелност овом роману даје посебну димензију.

Салман Ружди: Чаробница из Фиренце

„Чаробница из Фиренце“ прича је о жени која покушава да управља сопственом судбином у мушком свету, прича која спаја два велелепна града – хедонистичку могулску престоницу у којој се бриљантни цар свакодневно бори с питањем вере, жеље и издаје синова, и једнако сензуални фирентински свет моћних куртизана, хуманистичке филозофије и нехуманог мучења, у ком Аргалијин друг из детињства Ил Макија – Николо Макијевели – на тежи начин учи о правој бруталности моћи…

На дечијем одељењу, библиотекарка Борислава Тољагић Сегеди је предложила следеће књиге:

Џ. К. Роулинг: Чаробњачки алманах

Отисните се у чаробњачки свет Харија Потера.

Откријте магијска места, изучите науку о штапићима, упознајте фантастичне звери и сазнајте све о вештицама и чаробњацима који су преживели Оног-Који-Се-Не-Сме-Именовати. У овој књизи наћи ћете ама баш све, од Шешира за разврставање до бацања чини!

КО НОСИ ОДОРУ ПЛАВУ КАО НЕЗАБОРАВАК?
ШТА СВЕ ХАГРИД ДРЖИ У ЏЕПОВИМА?
ГДЕ МОЖЕТЕ ДА КУПИТЕ ПИГМЕЈСКЕ ПУФНЕ

Горан Марковић: Арчи и Дора – Истините приче о нераздвојним пријатељима

Авантуре Јутарњег клуба је прва књига славног фудбалера енглеске репрезентације На једном месту, у оквиру ове луксузно опремљене књиге, можете читати о свим авантурама Арчија и Доре, о њиховим згодама и незгодама, страховима, свађама и помирењима, о једном великом непролазном пријатељству. Посебан додатак овом издању су тематски фото-албуми Арчија и Доре.

Славимир Стојановић: Синги Лумба и дрво чаробних оловака

Сликовница намењена за мале читаоце.

Награда за најлепшу дечју књигу 62. Међународног сајма књига у Београду.

Једног чудног поподнева девојчица Синги Лумба је радила свој домаћи задатак. Ниједна оловка јој није била од користи…

Сликовница водећег српског дизајнера.
