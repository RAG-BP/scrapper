---
title: "Препоруке књига из Народне библиотеке „Вељко Петровић“ (04.02.)"
date: 2025-07-21
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-04-021/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Дима Друби: Каирска султана

Чудесна прича о јединој жени која је владала неком муслиманском земљом. Ко је та лепа и сензуална жена која 1250. године стаје на чело египатске војске и побеђује француског краља Светог Луја за време седмог крсташког похода? Ко је та млада жена смарагдних очију, која је после, када је отета у кавкаским степама и продата као робиња у харем престолонаследника багдадског калифата, постала египатска и сиријска султана? Она се зове Шаџарат ал Дур, што значи „Дрво драгог камења“. Године 1249. умире њен муж, султан Египта и Сирије. Прикривши његову смрт, она стаје на чело мамелучке војске и заробљава Светог Луја у бици код Мансуре. Цео Египат јој је захвалан. Она тада убија престолонаследника и постаје владарка. Верске власти и багдадски калиф тешко прихватају жену на престолу једне муслиманске земље. Султана мисли да ће своју позицију ојачати удајом за Ајбака, заповедника мамелучке војске, у кога је, иначе, заљубљена. Поверава му власт, али и даље мудро води државне послове. Но њена гордост, спојена са изневереном љубављу, издајама и заверама, неминовно најављује мрачну будућност…

Катрин Кисе: Дефиниција среће

Покушавајући да дозна дефиницију среће, Кетрин Кисе исписује четири деценије живота двеју жена, бележећи у својим редовима и бурне догађаје од осамдесетих година, па све до данас. Паралелне приче Кларисе и Ев – два наизглед неспојива животописа постају опште сведочанство о положају жене, о ономе шта суштински значи светом ходати као жена; приповедају о пореклу, трансгенерацијском наслеђу и неминовно – тежњи да се ухвати срећа: само делић, тек један фрагмент или пак, континуитет благог али постојаног осећаја среће. Пратећи њихове животе, инстинктивно осећамо да постоји недокучива мистериозна нит која их спаја у њиховој различитости, чиме постају лице и наличје, его и алтерего, страст и рацио, уплетени опозит једна другој. У роману препуном наде, меланхолије, слободе, али и насиља, читаћемо напросто – живот; јер како ћемо спознати срећу без њене друге стране? За Кларису срећа није постојала у трајању и континуитету (таква је била моја), већ у фрагменту, у облику једне честице која сија неуобичајеним сјајем, па чак и ако би тај сјај претходио паду.

Пауло Коељо: Највиши дар

Богато волети, значи богато живети. Љубав је правило које обухвата сва друга правила. Љубав је заповест која оправдава све друге заповести. Љубав је тајна живота. Сви желимо да искористимо живот на најбољи могући начин, јер нико други не може да живи уместо нас. Стога морамо знати куда треба да усмеримо своје напоре и који је то највиши циљ који треба достићи. Навикли смо да чујемо да су највеће благо духовног живота вера, нада и љубав, а Пауло Коељо нас овде подсећа да је управо љубав тај Највиши дар који можемо поклонити себи, ближњима, свету. Да ли љубав једноставно постоји као нешто на шта имамо право? Или морамо прво дати љубав да бисмо је примили? Постоји ли само једна љубав или мноштво њених облика? Како да научимо да волимо? Млади мислилац Хенри Драмонд поставио је себи ова питања 1874. године. Његова размишљања су обилазила свет… све док их Пауло Коељо није открио на прекретници свог живота и прилагодио за наше време. Захтевајте од себе испуњен и исправан живот. Ако се осврнете за собом, увидећете да су најбољи и најважнији тренуци вашег живота били они у којима је био присутан дух Љубави.

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

Адријан Махо: Герда. Прича о плавом киту

Мала Герда је била најсрећнији плави кит на свету, све док се није догодило нешто неочекивано. Остала је сасвим сама. У потрази за породицом запливала је пространим океаном.

Срела је много нових другара: орке, пингвине, галебове и хоботнице. Откривали су јој интересантне ствари о свом животу, али и о океану у ком сви они живи.

Да ли ће на крају мала Герда пронаћи свој дом у огромном океану?

Ержи Кертес: Кафић за животиње

Две антилопе усред џунгле отвориле су КАФИЋ ЗА ЖИВОТИЊЕ. Њихови гости су многе животиње са разних меридијана: лавови, тигрови, нојеви, папагаји, мајмуни, колибрији, црне удовице…па чак и пингвини. Сви они забављају читаоце својим свакодневним проблемима из којих сазнајемо многе ствари из стварног живота тих животињских врста. Ауторкин смели хумор, на коме није штедела, комедија ситуације најсличнија позоришту, води читаоца кроз читав роман, где с времана на време, са извесном дозом ироније алудира на проблеме данашњице и непогрешиво поентира суштину проблема.

Ивана Нешић: Мисија музеј

Анђела се суочила са ужасом средњег интензитета: уместо да с другарима игра игрицу као што је испланирала, бива на превару одвучена у музеј. Но, посета музеју ће проћи много другачије него што је Анђела очекивала. Шта Анђелина игрица и Сава Шумановић имају заједничко? Колико је забавно играти се лоптом с малом Дубравком? Шта се дешава када мртва природа није баш сасвим мртва? Куда су одлетели петлови Паје Јовановића? И најважније: Могу ли три основца и једна тетка, која им заправо није тетка, помоћи музеју да се избави из велике невоље?
