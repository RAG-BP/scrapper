---
title: "Одржана промоција књиге „Свет тартуфа“ у Бачкој Паланци"
date: 2025-07-17
category: Култура
url: https://backapalankavesti.com/kultura/knjige/odrzana-promocija-knjige-svet-tartufa/
---

Промоција је окупила љубитеље књиге, гастрономије и природе и показала сву заинтересованост за ову тему. Александар Клајнер је несебично пренео своја искуства о овој теми која је, колико популарна, толико и непозната код нас.

Понеке смернице могу се пронаћи на интернету али су разбацане, литературе је мало а ова књига обједињује све оно што је потребно како почетницима тако и онима који су дуже у овом свету.

Кроз исцрпно предавање Александар Клајнер је посетиоце ове промоције провео кроз: дресуру паса, врсте тартуфа и како их пронаћи, чишћење, паковање и чување, пастеризовање, спремање, а у књизи се налазе и занимљиви кулинарски рецепти са тартуфима.

Књига је богато илустрована и може послужити као прави уџбеник за
распознавање ових врста гљива, дата су и нека правила којих се придржавају прави тартуфари.

Александар Клајнер тартуфима се бави већ десет година као хобијем. Учесник је разних сајмова и манифестација везаних за тартуфе и производе од тартуфа у земљи и иностранству.
