---
title: "Ученици ШОМО „Стеван Христић“ постигли сјајне резултате"
date: 2025-07-10
category: Култура
url: https://backapalankavesti.com/kultura/muzika/ucenici-somo-stevan-hristic-postigli-sjajne-rezultate/
---

Ученици ШОМО „Стеван Христић“, наступали су 24. маја у пријатном амбијенту галерије Лазара Возаревића у Сремској Митровици. Такмичење се одвијало по категоријама које су формиране у односу на годиште такмичара.

„Велики успех наших ученика, у јакој конкуренцији, где сви свирају до перфекције. Вредно и посвећено смо радили и трудили се, да се што боље спремимо и на крају успех је дошао, труд се исплатио. Клавирска музика је изванредна уметност, трудићемо се да је негујемо код наших ученика и да је приближимо и средини у којој делујемо и стварамо. Можда у будућности буде неки фестивал пијанизма и код нас.

Деца носе лепе утиске, они су се дружили и упознавали и другу децу из других крајева Србије, Босне упознавали град Сремску Митровицу и музичку школу у том граду. Већ планирају неко ново екстерно такмичење за следећу школску годину. Децу треба неговати и развијати им љубав према клавирској музици и музици уопште“, рекла је наставница, Ана Стефановић Менђан.

„У свом кратком педагошком раду, ово бих издвојила као посебно искуство. Поносна сам на своје три ученице, припреме захтевају свакодневан озбиљан рад и дисциплину. Ове награде су важан корак за њихов музички развој и самопоуздање. Заиста је драгоцено да у времену у ком је све лако доступно, деца тог узраста одлуче да се посвете апстрактној уметности попут музике“, додала је наставница Драгана Кнежевић Врањеш
