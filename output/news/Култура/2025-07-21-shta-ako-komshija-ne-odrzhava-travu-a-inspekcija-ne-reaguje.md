---
title: "Шта ако комшија не одржава траву, а инспекција не реагује?"
date: 2025-07-21
category: Култура
url: https://backapalankavesti.com/drustvo/nase-price/ko-je-odgovoran-za-nekosenje-trave-ispred-kuce/
---

Ова тема покренула је дебату и на друштвеним мрежама па се грађани питају ко је заправо надлежан када је у питању неодржавана површина испред куће, власник, Општина или комунална служба? У потрази за одговором истражили смо шта прописују закони, ко контролише примену и какве су надлежности комуналне инспекције у оваквим случајевима.

Према Закону о комуналним делатностима и локалним одлукама о комуналном реду (које доноси свака општина посебно), власници објеката имају обавезу да одржавају уредност површина које се граниче са њиховим имањем, укључујући и тротоаре испред куће, ивичњаке и зелене површине.

То обухвата тротоар, ивичњаке, зелене површине, јавни простор који се граничи са приватним поседом. Значи да је сваки власник куће у обавези да покоси траву и уреди простор испред дворишта или зграде.

Трава до појаса, не може се пролазити а ружно и изгледа

И када је објекат напуштен, обавеза остаје на власнику. Ако он не одржава простор, комунална инспекција издаје наређење да се простор среди у одређеном року.

Уколико се ни тада ништа не уради, општина може ангажовати јавно предузеће (нпр Комуналпројект) које ће обавити кошење, али трошкови се фактуришу власнику, или у неким случајевима, додају на порез на имовину као додатна обавеза.

Комунална инспекција делује у складу са Законом о инспекцијском надзору и локалним прописима, а у њеној надлежности је да поступа по пријави грађана, излази на терен и сачињава записник, издаје решење или наложи уклањање неправилности, подноси прекршајне пријаве уколико се решење не испоштује. Новчане казне за физичка лица се, у зависности од одлуке на нивоу општине, крећу од 5.000 до 25.000 динара.

Уколико у вашој улици постоји запуштени објекат или непокошена површина која угрожава безбедност или изглед окружења, можете се обратити Комуналној инспекцији општине Бачка Паланка, или директно ЈКП „Комуналпројект“ са захтевом за интервенцију. Најбоље је да пријава буде у писаној форми, уз опис проблема и локацију.

Иако у кући нико не живи обавеза одржавања јавне површине испред објекта остаје на власнику некретнине. Уколико се власник не стара о својини, комунална инспекција има право и дужност да реагује по службеној дужности, односно и без пријаве грађана, али то у пракси зависи од броја инспектора, приоритета и капацитета општине.

Када се проблем понавља (на пример, кућа је запуштена годинама), инспекција може више пута издавати решења, а ако се она не спроводе ангажује се ЈКП које коси траву о трошку власника, трошкови се фактуришу власнику или се наплаћују принудно (преко пореза или извршења), могуће је покренути и прекршајни поступак, са новчаном казном.

Не мора. Закон о инспекцијском надзору (чл. 17. и 18.) дозвољава иницијативу инспекције по службеној дужности, ако се уоче нередовности на терену.

Када нико не живи у кући, одговорност за одржавање јавне површине испред објекта и даље формално остаје на власнику непокретности. Међутим, ако власник није познат, није доступан или не одговара на позиве инспекције, онда комунална инспекција има овлашћење да изда налог јавном предузећу (нпр. ЈКП „Комуналпројект“) да уреди простор, а трошкове уређења касније може да потражује од власника (ако је могуће).

Комунална инспекција општине Бачка Паланка 
Тел: 021/210-1167;210-2078
Мирјана Јагодић mjagodic@backapalanka.org.rs
Ђорђе Радовић djradovic@backapalanka.org.rs
Радослав Попин rpopin@backapalanka.org.rs

Ауторка: Јована Данилов
