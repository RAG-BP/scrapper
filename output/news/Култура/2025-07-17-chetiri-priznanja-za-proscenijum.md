---
title: "Четири признања за „Просценијум“"
date: 2025-07-17
category: Култура
url: https://backapalankavesti.com/kultura/pozoriste/cetiri-priznanja-za-proscenijum/
---

Дипломирана академска глумица и професорица глуме у „Просценијуму“, Марија Чутура је била редитељка представе „Иза Божјих леђа“ и она је за БАП вести говорила о својим, али и утисцима глумаца:

„Почаствовани смо, што смо се пласирали на један од фестивала који постоје у покрајини, Фестивал традиционалних позоришних форми, који већ дуги низ година постоји. Трудићемо се да у Јаши Томићу осветламо образ наше општине, а наша представа припада том фестивалу пошто ју је написао Бранислав Нушић. Радујемо се том гостовању иако нас чека једна дужа пауза, пошто се фестивал дешава у септембру ове године. Глумци у представи су срећни и задовољни, пошто је ово њихова прва представа, први наступ на зонским такмичењима и што се то десило у нашем граду.“

У наставку, редитељка се осврнула на прву награду за главну женску улогу, коју је освојила Теодора Карановић, за улогу Јуле.

„Она је већ после извођења представе, освојила признање жирија публике као најбоља, тако да је цела екипа усхићена, као и сама Теодора, за ово главно признање на самој смотри. Ова награда ме није изненадила, јер сам њен таленат приметила већ на самом почетку рада са њом. Теодора игра главну улогу и терет представе вуче на својим леђима, а она је моја очекивања оправдала, направила је веома добар лик који није нимало лак и једноставан, који је реалистичан и није онај лакши, карактеран.“

Теодора је велики потенцијал, наставља Чутура, чак су једне године покушали да је спреме за Академију уметности, међутим она се касно јавила јер није била у годинама живота за покушај студирања. Она је једна сјајна особа, веома паметна, виспрена, талентована, радна и да ће и даље учествовати у неким новим пројектима „Просценијума.“

„Постоји међу нама једна жена која се зове Тања Милановић“ каже даље Марија Чутура. „Она је од првог дана са нама, захваљујући Јелени Тушевљаковић, асистенту режије, њеној другарици. Тања зна да шије, те је изразила жељу да направи костиме и све је то урадила бесплатно, што је мене позитивно шокирало. Тако је била добра, да је у „Присценијуму“ постала званичан костимограф. Довољно је рећи која је епоха у питању у представи и она већ има визију у својој глави. Она је до сада освојила две прве награде на фестивалима за костиме. Поред тога што је шила костиме, изразила је и жељу да глуми, и испоставило се да је подједнако добра и као глумица.“

На фестивалима, често се додељују и награде за глумачку бравуру, коју је освојила Тијана Грубор за улогу Циганке Ленке.

„То је мања улога, али веома упечатљива, у мало текста и мало могућности кад покажеш пуно, да будеш примећен поред оних глумаца који имају више текста и већу улогу. Интересантно је додати, да смо ту представу радили на Академији, као испитну и управо сам ја играла Ленку и поред већих улога које сам имала, она ми је највише прирасла срцу, тако да сам доста помогла Тијани да освоји ово признање.“

На крају разговора, Марија Чутура је рекла да ће се на учешћу на ФЕТРИ, „Просценијум“ са представом „Иза Божјих леђа“ показати у најбољем светлу и која год награда дошла, добро је дошла. Не одлазе са неким очекивањем и захваљује се да се тај позоришни аматеризам одржава, упркос беспарици чак и у професионалним позориштима.

Ми из БАП вести желимо „Просценијуму“, да Нушићеву представу „Иза Божјих леђа“ на ФЕТРИ одиграју исто тако добро као у Бачкој Паланци и награде неће изостати.
