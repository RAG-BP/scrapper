---
title: "Библиотека је место за читање, учење и креативну игру"
date: 2025-07-17
category: Култура
url: https://backapalankavesti.com/kultura/knjige/biblioteka-je-mesto-za-citanje-ucenje-i-kreativnu-igru/
---

Како савладати прве кораке у читању, слушању и разумевању, како од сваке књиге и прочитане приче створити оазу лепоте и уживања, одговори се добијају дружењем у библиотеци. Промена окружења и боравак међу књигама инспирише децу и они га доживљавају као простор за читање и слушање.

Огранак у Обровцу придружио се обележавању Светског дана читања наглас, а за то се побринула библиотекарка Душанка Папић. За малишане је припремила и прочитала неколико песама које говоре о породици, њеним члановима и на првом месту о љубави. Затим су малишани са пуно маште и мотивације нацртали свако своју породицу и дали свој допринос.

Посета забавишту – предшколцима обављена је истим поводом. Читање наглас оплемењује, слушање развија пажњу и машту, обогаћује речник. Деца радо слушају, интересују их нове, али и приче и бајке које су већ чули. Читање је за њих увек ново, другачије и посебно. То користимо да бисмо их што више навикли на књигу и читање, да им то постане потреба а не обавеза и морање.

Васпитачица Гордана Вукојев припремила је малишане за посету библиотекарке. Она је малишанима прочитала причу „Само за твоје уши“ Јасминке Петровић и „Не волим књиге. Не волим. Нимало. И тачка.“ Еме Пери након које су деца кроз цртеже исказала своје импресије.
