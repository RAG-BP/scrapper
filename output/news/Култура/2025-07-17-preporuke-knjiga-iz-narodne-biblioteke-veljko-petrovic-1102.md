---
title: "Препоруке књига из Народне библиотеке „Вељко Петровић“ (11.02.)"
date: 2025-07-17
category: Култура
url: https://backapalankavesti.com/kultura/knjige/preporuke-knjiga-iz-narodne-biblioteke-veljko-petrovic-11-02/
---

Препорука књига за читање – одељење за одрасле

На одељењу за одрасле, библиотекарка Милка Родић је предложила следеће наслове:

Стефан Тићми: Капут од маховине

Да ли сам човек или стабло? Ко сам, шта сам, питао сам се стално, ја, Најдан, горштак, први запиткивач ове шуме. Напросто: гола крошња која је расла из мојих леђа наметала ми је то питање. Нисам растао, не. Ја сам се гранао. Ка плаветнилу, и још више. Грану по грану. Заносна, омамљујућа прича о Најдану почиње најпре као бајка о човеку коме из леђа израста дрво. Усамљен и одбачен, Најдан сањари о љубави из младих дана, све док један уметнички пројекат из корена свима не промени живот. Капут од маховине је лирска проза заогрнута сјајним приповедачким умећем и очаравајућим стилом. Натопљене зачудном лепотом, Тићмијеве реченице се отварају као шкољке и откривају нам своја бисерна значења. Ово је роман који доказује да је пут до звезда посут поезијом. „Долази вријеме за капута…“ – Зијах Соколовић, глумац и редитељ.

Кристина Лорен: Месец без меда

Олив никада нема среће, али је зато њена идентична сестра близнакиња Ејми, с друге стране, вероватно најсрећнија особа на свету. Док се спрема да се уда за мушкарца из снова, Олив је приморана да се лепо понаша према свом непријатељу: куму Итану. Ипак, можда је дошао ред на Олив да буде срећне руке… Када се сви гости на венчању – осим Олив и Итана – отрују храном, њих двоје чека плаћени медени месец из снова на Хавајима. Остављајуц́и међусобну мржњу по страни, Олив и Итан крећу у рај. Међутим, када Олив налети на свог будуц́ег шефа, мала бела лаж коју му је изговорила измиче контроли. Приморани да глуме заљубљене младенце, она и Итан зближавају се више него што су очекивали. Убрзо, Олив открива да јој можда не смета да се претвара. У ствари, она почиње да се осећа некако… срећно

Роуз Вајлдинг: Ми о вуку

Све смо га познавале. Једна од нас га је убила. Време је да свака исприча своју причу. Седам жена стоји у шоку у запуштеној хотелској соби. Свака од њих – супруга, тинејџерка, бивша девојка, новинарка, колегиница, пријатељица, жена која га је одгојила – имала је веома добар разлог да убије Џејмија Спелмана, али ниједна не признаје кривицу. Да би заштитиле једна другу, морају да открију ко је починио злочин. У борби са часовником који неумољиво откуцава током истраге убиства, тајна сваке од тих жена избија на светлост дана, а везе међу њима воде ка разоткривању убице. Као мрачан и брижљиво изнијансиран портрет љубави, оданости и манипулације, роман Ми о вуку истражује улоге које жене играју док пате због мушкарца… и шта се догоди када престану да ћуте.

Препорука књига за читање – дечије одељење

На дечијем одељењу, библиотекарка Борислава Тољагић Сегеди је предложила следеће књиге:

С. Џ. Кинг: Тајни истраживачи и удар комете

Свемирска сонда је у опасности, а само ТАЈНИ ИСТРАЖИВАЧИ могу да јој помогну. И док сат откуцава, Рошни и Оли ће дати све од себе да је спасу, али свемир је пун непредвидивих појава… Тајни истраживачи су нова серија романа за децу. Дружина Тајних истраживача броји осам чланова: деце из различитих крајева света, од којих је свако експерт у некој области – свемир, диносаури, историја, биологија… За сваку мисију Истраживачка станица бира два члана друштва, сходно њиховим знањима и вештинама. У решавању мистерија и истраживању света свесрдно учествују сви Тајни истраживачи, откривајући потпуно нове дестинације, које људи не посећују често. Књиге из ове серије су богате чињеницама из света науке, које су приближене најмлађим читаоцима кроз узбудљиве авантуре Тајних истраживача. Тако ће мали радозналци ширити своја знања из различитих области док се забављају уз догодовштине ових храбрих јунака. Оли је експерт за прашуме, а Рошни за свемир. Зашто је Истраживачка станица одабрала баш њих за мисију? Да ли ће Оли и Рошни успети да спасу свемирску сонду? Уроните у невероватну авантуру у свемиру.

Стефан Гарније: Буди као мачка

Мачке су слободне, одважне, независне, истрајне, спокојне и срећне!

Зато ће ти мачак Зиги, који има феноменалне идеје и зна да говори, показати како се све то може постићи.

Помоћу Зигијевих савета многи проблеми могу се решити – стидљивост, стрес, несигурност, неспоразуми с родитељима и с пријатељима…

Зиги ће те поучити како да научиш да радиш, да живиш и да при том не заборавиш да се забављаш, као и како да оствариш своје снове!

Енди Шепард: Дечак који је сањао змајеве

Сањамо змајеве. Што лете, ричу и пламте. Док ушушкани лежимо у постељи, они нам осветљавају сан. Варниче, светлуцају, сијају. Међутим, снови су тек почетак приче. И ако наставите да читате, открићете да има толико тога што треба испричати. Јер истина је да нас наши змајеви не посећују само у сновима.
