---
title: "Измене посебног закона за EXPO 2027."
date: 2025-07-17
category: Спорт и рекреација
url: https://backapalankavesti.com/info/srbija/izmene-posebnog-zakona-za-expo-2027/
---

У Србији је недавно измењен и допуњен закон познат као лекс специјалис за реализацију изложбе EXPO 2027, који је већ на снази од 2023. године. Овај правни акт отворио је врата радикалним процедуралним и урбанистичким заобилажењима постојећих закона, омогућивши држави да инфраструктурне и стамбене објекте гради по убрзаним и мање транспарентним процедурама. Сада, измењеним одредбама, EXPO може постати изговор за масовну изградњу широм земље, без стандардних урбанистичких и безбедносних контрола преноси Vreme.

Како је известио недељник „Време“, у фокусу нове јавне расправе била је могућност да се објекти граде и користе без употребне дозволе, и то чак две године након изградње. Државна секретарка у Министарству финансија, Славица Савичић, навела је да ће објекти пролазити техничке прегледе, али да употребне дозволе неће бити одмах издате. Објашњење за овакав поступак није понуђено.

Указујући на последице овог законског решења, урбанисткиња Божена Стојић из колектива Министарство простора за „Време“ наводи да лекс специјалис суспендује низ других закона, што практично омогућава изградњу објеката и изван зона које обухвата Просторни план подручја посебне намене.

Образлажући Нацрт закона о изменама и допунама Закона о посебним поступцима за реализацију међународне специјализоване изложбе Експо 2027, у Министарству финансија кажу да тај акт својом садржином уређује поступке који се односе, пре свега, на изградњу објеката неопходних за реализацију те изложбе, уз, како се у саопштењу наводи, минималне корекције у уобичајеном начину доношења планова и одређеног скраћења поступка.

Славица Савичић, државна секретарка у Министарству финансија, каже за РТС да је идеја тог закона да се у појединим сегментима не примењују одређени, како је навела, „врло сужени делови“.

„Реч је о Закону о планирању и изградњи, само да би се убрзале процедуре, да се одређене административне ствари не шире, него да будемо ефикасни“, додала је Савичићева.

Овим законом се не дефинише тачно који објекти и простори могу постати део EXPO пројеката, чиме се оставља могућност да Влада Србије произвољно одлучује шта може бити обухваћено, од стамбених објеката до јавне инфраструктуре у целој држави.

„У суштини, реч је о паралелном законском оквиру који се може применити ван обухвата EXPO комплекса и на целу територију Србије,“ упозорава Стојић.

Измене предвиђају и да, уместо комплетне процедуре издавања употредне дозволе, буде довољан позитиван извештај техничке комисије, што иначе представља тек први корак у редовној процедури. На тај начин се значајно смањује ниво безбедносне и правне контроле над изградњом објеката.

Просторни план EXPO комплекса до сада обухвата површину од преко 813 хектара у четири фазе, укључујући и део Савског насипа и зоне у близини водоизворишта. Међутим, нема ограничења колико фаза може бити у будућности, што значи да би се овај план могао неограничено проширивати.

Као пример већ започетог спровођења овог оквира, Стојић наводи трансформацију Парка пријатељства и рушење Београдског сајма у сврху EXPO садржаја.

Изградња без употребне дозволе, без унапред дефинисаних граница и без јавне контроле отвара простор за бројне злоупотребе. Како упозоравају стручњаци, све ово доводи у питање безбедност грађана, али и транспарентност и јавни интерес као темељ демократског друштва.

У расправи су учествовали професори, представници невладиних организација, политичких партија. У Министарству финансија кажу да до сада нису добили ниједну писану примедбу, а да ће се до краја недеље писаним путем изјаснити о свим питањима на која нису стигли да одговоре учесницима расправе.

Из Министарства финансија кажу да је део расправе био користан, јер су им учесници указали да би могли одређене делове закона да коригују како би били јаснији, пише РТС. Кажу и да су многе земље приликом организовања великих манифестација одступале од уобичајених законских решења како би омогућиле одређене краће рокове за спровођење процедура, попут Казахстана за Експо 2017. године, или Француске приликом организације Олимпијских игара.

Како преноси Danas, објекти за ЕXПО неће имати класичне употребне дозволе, већ ће моћи да се користе на основу посебног решења, али тек након детаљног техничког прегледа од стране посебне Комисије.

Државна секретарка Министарства финансија Србије Славица Савичић представила је те измене и рекла да ће сви објекти који буду изграђени за потребе те специјализоване међународне изложбе, проћи детаљан технички преглед, али ће бити коришћени без употребне дозволе, већ ће бити издато посебно решење за коришћење и употребу.

Већина објеката ће, такође, имати два техничка прегледа, један пре, а други после изложбе. Појаснила је и да ће павиљони за учеснике бити привремени и да ће добити привремене дозволе и биће уклоњени након завршетка ЕXПО-а.

Суспендован и Закон о јавним набавкама
Немања Ненадић из Транспарентности Србија (ТС) за Данас наводи да је закон о ЕXПО, као и сваки други такав „закон“, споран зато што уопште постоји.

„Закони су норме које треба да се примењују на неограничени број будућих ситуација, а не на један пројекат. У складу са тим, предлагач, односно Влада, дугује грађанима одговор због чега су нека правила, рецимо о урбанизму, експропријацији, јавним набавкама… добра и потребна за све друге пројекте, а нису потребна за овај“, указује он.

Још битније је, како наглашава, објаснити који све ризици услед тога настају.

„Влада ништа од тога није урадила, ни када је усвојен основни закон о ЕXПО, ни када су предлагане његове измене“, подсећа Ненадић.

За ТС је, према његовим речима, најспорније то што је укинута примена Закона о јавним набавкама и што су уместо тога уредбом уведена правила која не пружају ефикасну правну заштиту у случајевима када се посумња да је набавка намештена.

„Уставни суд још није одлучио по иницијативи Транспарентности за укидање те одредбе, а у међувремену су ЕXПО предузећа уговорила послови вредне чак 300 милиона евра по том изузетку. Још више послова је директно уговорено без тендера, на основу међудржавног споразума“, упозорава Ненадић.

Он подсећа да је њихов представник на јавној расправи отворио питање обнове фасада по Србији, које се успут регулише овим изменама посебног закона.
