---
title: "Ако вам је добро, онда ништа (1)"
date: 2025-07-06
category: Спорт и рекреација
url: https://backapalankavesti.com/zanimljivosti/kolumne/blog-nedeljko-bacina/ako-vam-je-dobro-onda-nista-1/
---

Добили смо зелено светло, трепереће
наши су покрети у складу датума рођења и успомена.
Спорост.
Свеприсутна немоћ у свакој јоти
чланова комитета за националну безбедност
офиса са четири промаје.
Све је записано у очима, смиреност, вечност без кусура.

Поштење догурало до дувара, тек понеки крмељак
што се труни на врху мрене за коју чекамо да сама дође, избирикана
од алтернативе врача и лековитих трава од помози Боже.
Наше слуђено руководство до нејаког чланства
чека зелени вал да се све смири, да се заустави на трен
кад се закуца на врата која се затворити не могу.
Кантају се шарке на шкурама промају да донесе
са лаким нотама летњим „свеци су измарширали своје“ блу.
Ваљда је тако и тамо доље до Солуна и мора јужних.
***
Ако вам је добро јутро у нашој успаваној Паланци
док листате фабрички недељник са сликама одлазеће пешадије.
Молимо да нисмо на сметњи, да вас не дрндамо
да вам не шеткамо испред екрана ужеглих режимских лажљивих канала
упљуваних и бљутавих од распаднућа живе силе
што вам годинама рецитује песмице лажљивице
о економском тигру (а где је био, једном један лав, српски је не, може)
златној крлетци златног доба „долче вита, осушена реса, па и кита“.
Једрима, врбопуцима и морима јужним, лептирићима шареним и лепршавим
под условом једним, да си из Србије брале.
Авај. Све би било тако да није мрских спољних и унутрашњих
црних врана душманских, поготово кад ти га удробе са шлагом КГБ,
УЧК, ШТАЗИ и Сингурими у пару, шиптарије, црвене бригаде, коза ностра,
колумбијаде, пакети са ликом драгог нам вође
(кафица, саламица, паштетица, бонбоница, бананица).
Пуна торба ничега, пуна шака ћосавости,
од јунака до бедака „два динара друже“.

***
Ако вам је добро на нашој левој страни Дунава
најбоље је да ништа не мрдамо, ни такнуто ни макнуто.
Отворимо широм очи да што више захватимо
од среће коју живот носи, док се наша успавана варош
у својој светлости и лењости „она се буди“
узочас на дрндају светски мазгови на српска чуда
у јесени зелене агенде на корист камена, мрамора и жељеза
од те силне лепоте на рокове још триста дана
(ћути, могла је и година и фртаљ).
Пипкање у мраку и тихано диркање
„још данас теку сузе једне жене“
дошло рођаче до РТС од њиховог добра и милоште
накрканих коцкицама зла
(а оне старе, онако, дели брате шаком и капом.
Драга Савета, чупајте их из ваших дворишта, зелено је).
Она преко, тамна страна улице Краља Петра је у чеки.
Правила игле се квитају од олука до олука. Нико ни да зуцне.
Дуг је дуг, јаране мој. Видосава из збирке песама „То можеш бити само ти“.

***
Ако вам је добро од живости и елана наших насеља
и орних за последње трзаје честитости „Будимо људи“
да не скапавамо у крајолицима амброзије, пиревине, паламуде
поздравите, лајкујте, набаците срце, осмех
једином нашем БАП порталу због једног великог ХВАЛА
испред оних који вас се боје узурпатора ваших слобода,
мировних већа, савета месних заједница, зборова бирача.
Тече то. Због добошара за срећу, мајстора за воду,
бандераша за расвету, жиро рачуна, спортских заједница,
културних завета, све је смождено и збрчкано до тачке кључања
у отужним котлићима, шерпетинама, лонцима, казанима и пековима
различитих јада „јада, јадо мој“ гракнула би весела Љепосава чалићуша.

***
Ако вам је добро, добри моји колонисти, лалоши, избеглице, Словаци,
Мађари, Горанци, Цигани и остали, да не чачкамо више.
Бал ће на лепом плавом Дунаву. А за бал ко пушка да си спреман и запет
све до бестрајности, без звука и аваза оног топа од 15. марта.
Спремите редове, пловке, удице, спремите ваше добре вибрације.
Спремите се, спремите, ето Баје Малог Книнџе
да продрмуса ваше летње снове, јербо
овај наш комитет све мање снаге има за било шта
чекајући зелени вал да прође, неокрљен бар до следећег бала
на коју ипак можда дође црвенокоса певаљка Зоркача
са уводничарем за све врсте зала на кога налећу
маџарски граничарски пси, керови, керанџе од заната.
Да, баш тај што обећа црвене зоре, будућност светлу,
очи боје меда док се не оде овако групно у три Вулинове
пичке материне. Тргну се Шандор Вечера, тргну опари га прича првог дела
истиснусмо из вијуга „прича ми пријатељ све из прве руке
неки дан у гомили цугали на екс, напунили столове пелином горким
служили их фрајери и рашчистили ствар“.

– наставиће се –
