---
title: "И вечерас Блокадни бал на раскрсници према Тиквари"
date: 2025-07-07
category: Спорт и рекреација
url: https://backapalankavesti.com/drustvo/aktuelno/i-veceras-blokadni-bal-na-raskrsnici-prema-tikvari/
---

БАЧКА ПАЛАНКА – Док на Тиквари траје званични програм манифестације „Дунавски бал“, група грађана окупљених у оквиру грађанских протеста организовала је у недељу, 6. јула, алтернативни догађај под називом „Блокадни бал“.

Програм „Блокадног бала“ обухватио је више активности које су, како наводе организатори, замишљене као облик друштвеног отпора, али и као простор за окупљање грађана који не виде себе у званичним манифестацијама које организује локална власт.

Програм је започео у јутарњим часовима вожњом бицикала до насеља Карађорђево и назад. Полазак је био код споменика на почетку шеталишта Милана Јанића. Од 18 часова у центру града организовано је дружење у организацији Друштва МНРО.

Ово окупљање била је прилика да се посетиоци упознају са радом Друштва, да погледају и купе рукотворине и радове чланова, као и да уживају у пријатној атмосфери уз живу музику Клуба класичне гитаре „Акорд“.

Од 19:00 часова је почела је блокада раскрснице улица Иве Лоле Рибара и Веселина Маслеше уз музичко вече, роштиљ и дружење грађана.

Подсетимо, и претходне вечери, 5. јула, раскрсница је била блокирана, али је тада блокада почела у 20 часова. Данашње окупљање почело је сат времена раније, а завршено је око поноћи као и претходних дана.
