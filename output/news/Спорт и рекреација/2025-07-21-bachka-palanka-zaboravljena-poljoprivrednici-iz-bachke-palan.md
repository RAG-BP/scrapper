---
title: "Бачка Паланка заборављена – Пољопривредници из Бачке Паланке и даље без надокнаде штете"
date: 2025-07-21
category: Спорт и рекреација
url: https://backapalankavesti.com/drustvo/poljoprivreda-drustvo/backa-palanka-zaboravljena-poljoprivrednici-iz-backe-palanke-i-dalje-bez-nadoknade-stete/
---

Прошло је тачно две године од разорне олује која је у јулу 2023. поломила Бачку Паланку. Јак ветар, лед и киша оставили су за собом хиљаде хектара уништених пољопривредних усева. Уследила је још једна, у јуну 2024. године, која је нанела нову штету и додатно пољуљала ионако ослабљену пољопривредну основу овог краја.

Иако је Комисија за процену штете завршила свој посао у децембру 2023. године и утврдила да је материјална штета од јулске олује износила преко 657 милиона динара (више од пет милиона евра), ни годину и по дана касније, нико од пољопривредника није добио ни динар.

Комисија за процену штете настале у пољопривреди, проузроковане јаким олујним невременом, започела је рад 1. септембра 2023. године, а поступак процене је завршен 5. децембра 2023. године. Пристигла је 1011 пријава, од чега је 17 физичких лица касније одустало од захтева. Након обављене процене, коначан износ штете утврђен је на 657.878.464,00 РСД (око 5,06 милиона евра), што је мање од почетне процене од 792.710.900,00 РСД (око 6,09 милиона евра), која је била достављена Министарству пољопривреде.

Након олује која је почетком јуна 2024. године погодила Бачку Паланку, пољопривредници су поново остали на удару. Према подацима Комисије за евиденцију штете, поднето је 93 пријаве оштећених лица. Укупан обим пријављене штете обухвата 324,82 хектара пољопривредних површина, углавном под јечмом, пшеницом, сојом и кукурузом. У неким деловима општине, штета је била потпуна, 100 посто уништених усевa.

Из општине Бачка Паланка и даље нема званичног одговора на питање када ће средства бити исплаћена. Пријављено је више од 1000 случајева штете, обрада завршена, а документација прослеђена Министарству пољопривреде. И ту се стало.

У међувремену, други добијају. Покрајинска влада је, примера ради, издвојила 100 милиона динара за пољопривреднике у Бачком Петровцу који су претрпели штету у јуну 2024. године.

Како се ближи нова јесења сетва, пољопривредници се поново налазе пред зидом. Без средстава за куповину ђубрива, горива и семена, многи не могу да наставе производњу.„Још памтимо губитке од прошлогодишње олује. Сада су цене порасле, а ми ни старе дугове нисмо покрили“, каже један од произвођача који је желео да остане анониман.

У питању нису само бројке, него животне судбине. Многи се боре да задрже имовину, машине, и да преживе до следећег приноса.

Пољопривреда је кичма локалне економије. Без ње, Бачка Паланка остаје без једне од својих најважнијих грана. Ако се ништа не предузме, постоји оправдана опасност да ће многи пољопривредници одустати од даљег рада, што би била последица институционалне небриге.

Сагласно економској структури општине Бачка Паланка, пољопривреда представља један од најважнијих стубова наше привреде, као извор прихода за бројна пољопривредна газдинства и као покретач читавог ланца повезаних сектора и то прерађивачке индустрије, транспорта, трговине, услуга и запошљавања.

Уколико због недостатка подршке и надокнаде за претрпљену штету, велики број пољопривредника одустане од обраде земље, последице ће бити вишеструке и дугорочне. Мањи обим производње довешће до смањења понуде домаћих пољопривредних производа, што може изазвати раст цена, повећати увоз и смањити конкурентност локалне економије. Истовремено, смањује се потражња за радном снагом, механизацијом, ђубривима, семеном, што угрожава и друге привредне гране ослоњене на пољопривреду.

Недостатак системске подршке доводи и до демотивације младих да остану у руралним срединама, што убрзава депопулацију села и додатно ослабљује развојне потенцијале општине. У крајњој линији, институционална небрига у тренуцима елементарних непогода урушава поверење грађана у локалне и републичке органе власти, што има негативан утицај на целокупно друштвено ткиво и будућност заједнице.

Зато је подршка пољопривредницима у оваквим ситуацијама предуслов за очување стабилности и развојног капацитета читаве општине Бачка Паланка.

Нећемо заборавити. И не сме да се заборави. Оно што се догодило пољопривредницима Бачке Паланке након разорних олуја 2023. и 2024. године је црна рупа у систему. Док су неки добијали помоћ, наши људи који су претрпели штету су копали дубље, не само по земљи, него по џеповима тражећи начин да преживе сезону.

Ауторка: Јована Данилов

Ако желиш да подржиш наш рад, можеш да нам купиш кафу и тако нам помогнеш. Кликни на жуто дугме ако желиш да ме частиш кафом.

Ако желиш да подржиш наш рад, кликни и купи ми кафу ☕ Хвала ти!
