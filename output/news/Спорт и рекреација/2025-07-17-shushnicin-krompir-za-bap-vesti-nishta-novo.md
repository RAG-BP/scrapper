---
title: "Шушницин кромпир за БАП Вести – ништа ново!"
date: 2025-07-17
category: Спорт и рекреација
url: https://backapalankavesti.com/zanimljivosti/kolumne/kolumna-dragan-jovic/susnicin-krompir-za-bap-vesti-nista-novo/
---

Претње и уцене нашим запосленима, слање инспекција, забране директорима јавних установа и институција да дају изјаве за наш медиј, до „кромпира“ када се ради о средствима за суфинансирање медија у општини Бачка Паланка, само су део дискриминаторских активности са којима се запослени у нашој редакцији суочавају скоро свакодневно.

Последњи пример дискриминације је Решење о додели средстава по Јавном конкурсу за суфинансирање пројеката производње медијских садржаја из области јавног информисања на територији општине Бачка Паланка у 2025. години.

Иако наш медиј највише пуни локални буџет од свих медија, иако производимо убедљиво највише писаних текстова од локалног значаја, пласирамо највише локалних информација, производимо највише локалних видео прилога, не користимо општинске просторије за разлику од многих, иако смо најгледанији и најчитанији на локалу, само нашем медију (од локалних) су ускраћена НАША средства намењена медијима у 2025. години.

Нисмо изненађени. Разумемо ми да боли истина када јавности пласирамо информације о „крчмењу“ буџета у личном интересу оних који врше власт или оних који су близу ватре. Разумемо и да боли истина када се прикаже немар надлежних око објеката који су у општинској својини или надлежности. Када се укаже јавности бесмисленост античких стубова на Тиквари или крађа коване ограде и постављање бетонског бедема око вртића „Невен“. Када се пише о суперменима који су за један дан рашчистили пут до чарде на Дунаву након суперћелијске олује. Разумемо да је непријатно што сви зову на телефон када први објавимо, а сви велики српски медији од нас преузму, информацију да је дечак погинуо од струјних каблова уличне расвете у надлежности „Стандарда“ и Општине. Разумемо и да боли истина када се објави игнорисање препоруке Агенције за борбу против корупције да Скупштина општине разреши лице које је на челу једне општинске установе. Разумемо ми и да може да смета то што извештавамо са протестних скупова у нашој општини. Сметају и приче о чардама, џиповима, становима … Све вас ми разумемо председниче. Једино не разумемо што закон о информисању каже скроз другачије од реалности са којом се ми суочавамо.

Не чуди нас ни то што је на списку за доделу средстава већина медија која су по мом мишљењу подложна цензури садржаја. Али разумемо, јер у скривеном власништву тих лојалних локалних медија су, вероватно, управо они који контролишу расподелу локалних средстава намењених медијима. Баш онако, као што су новостечени власници неких речних ресторана једни, а у АПР-у уписани сасвим други. Па, по том принципу добили смо и да су нови власници локалног штампаног медија грађевинци, баш они који највише грађевинског посла добијају, баш у Бачкој Паланци. Бар су власници на папиру, а време ће показати право власништво. Када време покаже, видеће се и зашто се неки медији затрпавају новцима са конкурса на свим нивоима, а некима иде „кромпир“ у нади да ће се угасити или им пасти читаност. Све ће бити кристално јасно. Треба само још мало да сачекамо.

Оно што знамо је то да ћемо наставити да будемо гласило сваког грађанина. Да ћемо се писаном речи борити за правду, против корупције, депотизма. Да ћемо се свим снагама борити за слободу медија, баш онакву какву је наш закон предвидео.

Аутор: Драган Јовић
