---
title: "Већина ученика у Бачкој Паланци одабрала стручне школе"
date: 2025-07-10
category: Спорт и рекреација
url: https://backapalankavesti.com/drustvo/obrazovanje/vecina-ucenika-u-backoj-palanci-odabrala-strucne-skole/
---

Најпопуларнији остају четворогодишњи смерови попут економског, финансијског и туристичко-хотелијерског техничара. У оквиру трогодишњих занимања, смер за куваре је и ове године привукао највише полазника, док је најмање интересовање било за смер трговца, који је уписало свега осам ученика.

У ССШ „Др Радивој Увалић“ уписан је пун капацитет. У смеру туристички техничар – 28 ученика, док су скоро у потпуности попуњене и квоте за смереве комерцијалиста – 27 од 28, као и финансијско-рачуноводствени техничар – 23 ученика. Занимљиво је, да су профили попут кувара, конобара и посластичара имали стабилан одзив. У сваки од ових смерова уписано је између 13 и 14 ученика, док је смер трговац уписало 8 ученика.

У Техничку школу „09. мај“ уписано је 114 ученика, од понуђених 140 места. Највеће интересовање било је за техничке смерове попут CNC техничара који је уписало 28 ученика, као и смер техничара информационих технологија који је уписало 26 ученика, док је смер техничар мултимедија уписао 21 ученик. С друге стране, смер техничар електронике и аутоматике ове године уписало је само пет ученика од понуђених 28 места. Квота за смер бравар-заваривач у потпуности је попуњена са 14 ученика, као и за смер механичар моторних возила.

У Гимназију „20. октобар“ уписано је укупно 96 ученика. Највише ђака определило се за општи смер, који је уписало 73 ученика, док је друштвено-језички смер уписало 23 ученика, нешто мање од предвиђене квоте.
