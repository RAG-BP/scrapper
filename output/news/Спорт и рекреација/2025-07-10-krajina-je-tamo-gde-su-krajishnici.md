---
title: "Крајина је тамо где су Крајишници"
date: 2025-07-10
category: Спорт и рекреација
url: https://backapalankavesti.com/kultura/knjige/krajina-je-tamo-gde-su-krajisnici/
---

Раде Кнежевић рођен је 3. маја 1968. године у Цвјетнићу, средњу машинско-техничку школу је завршио у Дрвару и запослио се као грађанско лице у касарни „Славко Родић“ у Книну. Био је учесник отаџбинског рата од 1991-1995. године. До сада је објавио седам збирки песама и један роман. Аутор је многих текстова за естрадне извођаче. После егзодуса крајишких Срба, настанио се у Сиригу где је упознао певачку групу „Јарачки јарани“ која већ 40 година негује изворну крајишку песму. Пријатељство Кнежевића са вођом поменуте групе, Момчилом Карановићем траје већ 28 година.

„Писањем се бавим од младих дана, практично од основне школе“ каже Раде Кнежевић за БАП вести. „Прву збирку сам издао пре тридесет година под називом Моје срце за Крајину куца. Осма књига по реду Крајина зове представљена је вечерас је збирка родољубивих, али у њој има и љубавних песама. Пишем о целој Крајини, Далмација, Банија, Кордун, Славонија да би млађи нараштај о томе чули и да би то остало иза нас, да се не заборави наше порекло. Изузетно ценим певаче из Бачког Јарка јер они стриктно поштују и изводе изворну крајишку песму, а поносан сам на ове момке из Младенова, јер су млади који негују изворну песму и они су пример младима како треба показати ко смо, шта смо и одакле смо. Стицајем неких околности нисам имао промоцију у Бачкој Паланци, али обећавам да ће девета књига први пут бити промовисана у вашем граду.“

Уметнички руководиоц певача из Бачког Јарка „Јарачки јарани“ Момчило Момо Карановић се подсетио почетка познанства са Радетом Кнежевићем:

„Радетови рођаци из Бачког Јарка су га спојили са већ постојећим Јаранима, 1996. године и од тада датира наше познанство. Осетио сам његов дар од Бога, а знао сам његову несрећу као борца и војника и постао само му морална подршка и физичка и материјална снага по потреби. У групи га прихватамо као нашег члана. Идеја да промоција буде у облику ред поезије ред певања је моја и она има успеха, у Старој Пазови је један господин, после промоције рекао да је наш приказ књиге јединствен и ни једна друга се не може мерити са њом. Тајна је што то радимо из срца, народски.“

Морамо се сложити са Момом, јер је програм био течан, питак, са пуно задовољног осмеха, а и смеха због духовитих досетки учесника, али и појединаца из саме публике. Укратко, једно пријатно вече, када време пролети брзо и одлазите кући испуњени радошћу.
