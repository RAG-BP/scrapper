---
title: "Милош Влашкалић из Визића о узгоју вијетнамских свиња (ВИДЕО)"
date: 2025-07-21
category: Општина
url: https://backapalankavesti.com/drustvo/nase-price/milos-vlaskalic-iz-vizica-o-uzgoju-vijetnamskih-svinja-video/
---

Милош је почео са једним свињчетом, које би ухранио од јесени до пролећа, а данас има 12 крмача у приплоду, што га кандидује за једног од највећих узгајивача ове расе свиња у Србији.

Како нам је Милош објаснио, вијетнамске свиње су изузетно једноставне за држање, траже природне услове, а пресудно је то што се не хране концентратом. Њихово месо је изузетно здраво, као и све препађевине.

Ова раса свиње дошла је у Европу 50-их година прошлог века и од тог тренутка се гаји и у Србији.

Крмача је у стању да опраси од 6 до 8 прасади, али на Милошевом газдинству то обично буде и 10, а имали су и рекордерку са 17 прасади!

Када је здравље у питању, ветеринар није потребан. Лечење не даје на овој раси никаквог ефекта, па да ли ће свиња преживети или неће, увек остаје на природи да одлучи.

Вијетнамска свиња, како каже Милош, једе СВЕ осим концентрата. Ова раса је дивља, тражи што природније услове, па њихов дигестивни систем не трпи концентрат. Али зато вијетнамска свиња воли да једе воће, поврће, хлеб и друге намирнице.

С обзиром на тип исхране коју ова свиња преферира, домаћинству на којем се гаји није потребна ратарска производња.

Вијетнамска свиња не трпи бетон, па је најбоље држати је напољу, на што већем простору, како бисте јој максимално помогли у развоју.

Вијетнамска свиња је мања од стандардне расе. Њихова приплодна килажа иде до 80кг, а у тову достижу око 100кг, али то свакако зависи од дужине това.

Вијетнамска свиња спада у масну расу, али је месо далеко сочније и укусније, па се на трпезама многих земаља сматра деликатесом. Њено месо се најчешће ставља у ранг мангулице.

Иако је месо ове свиње прошарано и масније, не ради се о масти која је штетна за наш организам, што су до сада доказали бројне анализе и научни радови.

Месо ове свиње је сјајно у свим варијантама – као свеже месо за печење и кување, па све до прерађевина као што су сланина, шунка, кобасица, чварака.

Прича о квалитету меса вијетнамских свиња брзо се шири, па Милош са поносом истиче да је свако прасе које се опраси на његовом газдинству продато 6 месеци унапред. Томе доприноси и чињеница да овај домаћин има најчистије примерке вијетнамске свиње када је реч о генетици.

Купце Милош има широм Србије, али неретко су и из земаља региона попут Црне Горе и Босне. Неки свиње купују ради меса, али неки су заинтересовани да их држе као љубимце. То не треба да чуди, с обзиром на то да је ова свиња изузетно питома, паметна, умиљата и изнад свега симпатичног изгледа.

С обзиром на мали број свиња, Милош их углавном продаје преко личних контаката, а најчешће то буду пријатељи, познаници и родбина.

Ипак, овај домаћин планира да повећа бројност свих свиња на свом имању, па да на тржиште на озбиљнији начин, посредством сајмова, изађе са понудом меса и месних прерађевина.
