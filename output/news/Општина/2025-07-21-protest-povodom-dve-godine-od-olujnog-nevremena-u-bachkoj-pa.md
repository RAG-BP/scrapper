---
title: "Протест поводом две године од олујног невремена у Бачкој Паланци"
date: 2025-07-21
category: Општина
url: https://backapalankavesti.com/drustvo/aktuelno/protest-dve-godine-od-olujnog-nevremena-u-backoj-palanci/
---

Окупљање је почело испред Робне куће у 20 часова након чега су окупљени прошли улицама Жарка Зрењанина и Југословенске Армије, затим кроз Уску улицу до зграде Општине правећи буку.

Испред Општине одржан је говор којим су се подсетили на дешавања која су задесила Бачку Паланку пре две године. Том приликом прочитана су и имена чланова Штаба за ванредне ситуације од који су грађани на протестима одржаним 2023. године тражили одговорност.

Окупљени су са 17 минута тишине  одали почаст жртвама у Новом Саду и дечаку из Бачке Паланке који је настрадао неколико дана након олујног невремена 2023. године од неуклоњених струјних каблова.

Oкупљенима се обратио активиста и прoсветни радник Драган Прпа, поруком која је одјекнула међу присутнима и изазвала снажну реакцију на друштвеним мрежама.

„Повод овог окупљања је тужан и трагичан, али разлози су много дубљи, а тренутак у коме се дешава готово да не може бити важнији“, рекао је Прпа на почетку обраћања. Он је истакао да ни Бачка Паланка није изузетак и да град дели судбину земље у којој се гаси свака иницијатива, а главе се све чешће сагињу пред неправдом.

„Зато и овај протестни скуп видим као покушај да се нешто учини, да се разгрне ова бескрајна жабокречина ћутања, сагињања глава и скривања погледа“, рекао је Прпа.

Подсетио је да се грађани окупљају свакодневно не да би рушили, већ да би градили – бољи, праведнији и одговорнији систем. „Ми спроводимо демократију у њеном изворном значењу – владавину народа. Желимо да учествујемо у стварању и спровођењу оних активности које су неопходне да бисмо у овом граду и општини живели сигурније, боље и достојније.“

У обраћању је осудио пасивност и немар општинских власти у решавању проблема, нарочито у кризним тренуцима као што је било невреме 2023. године. Нагласио је да је пропуст било не само оно што се тада десило, већ и изостанак одговорности након тога. „Много тога је речено о тој трагедији, нема потребе да се понављамо. Данас желим да говорим о оном што нас чека сутра.“

Прпа је упозорио да смена појединаца на власти не сме бити крајњи циљ, већ почетак дугорочне контроле и инсистирања на одговорности.

На степеништу зграде Општине постављен је транспарент са поруком „Пописаше крв, а није их срамота,  Бестидне ваше!“, као и ознаке са натписом „Забрањено деловање – опасно по живот“.

На скупу се обратио и пољопривредник Кончар из Челарева, који је у том невремену изгубио комплетан воћњак од око 11.000 стабала јабуке на пет хектара. Указао је да ни он, као ни остали пољопривредници из општине који су претрпели штету, до данас нису добили ни динар одштете нити било какву помоћ од државе.

Грађани су подсетили да су 2023. године поднели кривичну пријаву, али да до данас није покренут истражни поступак нити је икада ико одговарао за погибију дечака.
