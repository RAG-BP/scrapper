---
title: "Јањић: Нећемо бранити гол предности из прве утакмице"
date: 2025-07-07
category: Општина
url: https://backapalankavesti.com/sport/fudbal/janjic-necemo-braniti-gol-prednosti-iz-prve-utakmice/
---

„Мада је наша победа у Младенову требало да буде изражена већом разликом у головима, нисам незадовољан. У Ловћенац путујемо, не са жељом да бранимо предност од једног гола, већ да играмо као да крећемо од нуле.

У првој утакмици играли смо добро, а надам се да ћемо такву игру поновити и у реванш сусрету. Мислим, да ће кључ нашег успеха у другој утакмици бити у рукама наших нападача. Они, једноставно речено, треба да буду ефикасни како би нам трасирали пут уласка у Војвођанску лигу „Север“. Са друге стране, очекујем да ће и наша одбрана свој посао обавити на прави начин, а тада наш успех сигурно неће изостати.

Верујем, да ће суђење бити коректно, ако ништа другачије, једнако оном на првој утакмици одиграној у Младенову. Још једном апелујем на наше играче да не подлегну било каквој провокацији на терену или ван њега, јер би нас она могла скупо коштати. Колико ми је познато, у Лоћенац ће путовати и група наших навијача, а њихова помоћ ће нам много значити. Убеђен сам, да ће они и овај пут бити наш дванаести играч. Проблема око састава екипе нема, тако да ћу против Његоша извести у овом тренутку нашу најбољу екипу која ће, убеђен сам, бити спремна да одоли свим искушењима која је очекују“, каже пред реванш сусрет у Ловћенцу, Светозар Јањић из ФК Будућност.
