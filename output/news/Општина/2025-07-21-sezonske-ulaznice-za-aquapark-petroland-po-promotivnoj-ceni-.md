---
title: "Сезонске улазнице за Aquapark Petroland по промотивној цени – Отварање 20. јуна"
date: 2025-07-21
category: Општина
url: https://backapalankavesti.com/vodic-kroz-backu-palanku/zabava-vodic-kroz-backu-palanku/sezonske-ulaznice-aquapark-petroland-otvaranje-20-juna/
---

Цена сезонске карте за децу висине од 110 до 140 cm износи 7.990 динара, за ђаке, студенте и пензионере 9.990 динара, док одрасли могу да купе карту по цени од 11.490 динара. Улазнице омогућавају неограничен број улазака током целе летње сезоне. Куповина карата могућа је искључиво путем сајта Aquapark.

Врата овог летњег комплекса се отварају 20. јуна и доносе још једно узбудљиво лето препуно освежења, забаве и рекреације. Комплекс нуди чак шест базена, осам спектакуларних тобогана, базен са вештачким таласима, рафтинг авантуру на дивљој реци, као и бројне садржаје за децу укључујући велики дечији базен са шареним тобоганима, прскалицама и игралиштима.

Aquapark располаже и теренима за фудбал и кошарку на вештачкој трави, одбојку и фудбал на песку, као и бројним зонама за рекреацију и спорт.

Комплекс ће радити сваког дана од 10 до 19 часова, а сезона траје до краја лета.

Све информације, као и могућност куповине сезонских и дневних карата, доступне су на званичном сајту www.petroland.rs.
