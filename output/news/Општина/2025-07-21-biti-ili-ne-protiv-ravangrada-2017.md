---
title: "Бити или не, против Раванграда 2017."
date: 2025-07-21
category: Општина
url: https://backapalankavesti.com/sport/fudbal/biti-ili-ne-protiv-ravangrada-2017/
---

„У Сомбору нисмо наступили у најјачем саставу, што никако није оправдање за висок пораз који смо доживели на овом гостовању. Држали смо се доста добро у првих пола сата утакмице, а резултат је гласио 0:0. Након тога, за пет минута смо примили два гола и онда смо ушли у бројне проблеме.

У другом полувремену, први смо имали прилику да постигнемо гол, али нисмо успели. Потом су домаћи фудбалери постигли трећи гол из контре, а утакмица се потпуно отворила, тако да је из сваког напада могао пасти погодак. Ми смо, након вођства Сомбораца од 3:0, успели да смањимо њихово вођство на 3:1, али су они постигли нови гол за предност од 4:1. Успели смо након тога да смањимо на 4:2, и било је то све што смо урадили у овој утакмици, јер су Сомборци још два пута погодили нашу мрежу. Никола Козомора, постигао је оба гола за нашу екипу.

Наредне недеље, у Обровцу ћемо дочекати екипу Раванград 2017. која се налази на петнаестом месту, са четири бода заостатка за нама. Под условом да побдимо, бићемо сасвим близу циљу – останку у лиги. У противном, све је могуће. Позвао бих наше навијаче да дођу на недељну утакмицу са Сомборцима и помогну нам да је решимо у своју корист“, каже Влада Танкопсић, тренер Борца 46.

Утакмица између Обровчана и Сомбораца биће одиграна у недељу, 18. маја, са почетком у 17 сати.

БОРАЦ 46: Клисарић, Миловац (Накичевић), Гламочанин, Милан Козомора, Тешановић, Копања, Ковачевић, Јандрић, Никола Козомора, Гајић (Ћосић), Станишић.
