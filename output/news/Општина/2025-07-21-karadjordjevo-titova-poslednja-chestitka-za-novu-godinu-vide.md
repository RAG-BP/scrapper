---
title: "Карађорђево: Титова последња честитка за Нову годину (ВИДЕО)"
date: 2025-07-21
category: Општина
url: https://backapalankavesti.com/zanimljivosti/karadjordjevo-titova-poslednja-cestitka-za-novu-godinu/
---

Не тако давно, пре нешто више од четврт века, Карађорђево, предивно место у општини Бачка Паланка,  често је називано адресом за високо друштво јер је било омиљено место тадашње југословенске елите. И не само југословенске. У сећању људи остале су дубоко урезане слике боравка у Карађорђеву доживотног председника СФРЈ, Јосипа Броза Тита, са његовим ловачким трофејима, слике пријема и славља које је ту организовао, слике сусрета са истакнутим светским државницима (поред осталих, ту су боравили: Леонид Брежњев, Сантијаго Кариљо, принц Нородом Сиханук…).

Колико је Карађорђево било омиљено место Јосипу Брозу, човеку истанчаног укуса, говори и чињеница да је свој последњи дочек нове 1980. године, иако болестан, прославио управо у Карађорђеву. Поред уводног видео-прилога са самог дочека, погледајте шта је и Јосип Броз Тито том приликом пожелео грађанима СФРЈ и присутнима.

Одмах по завршетку Другог светског рата, већ 1945. године, обновљен је рад овог добра, у саставу Владе (ФНРЈ). Остало је забележено да је још 1948. године овде организован дипломатски лов. Вероватно већ тада се увидело да би ваљало један део овог богомданог простора, са разним врстама ретког биљног и животињског света, уредити у репрезентативне сврхе. Зато је 1957. године отпочело уређење комплекса који је данас познат под именом – Репрезентативни објекат „Карађорђево“. 21. јуна 1973. године „Ловно-шумско пољопривредно добро“ дато је на кориштење Југословенској Народној Армији (ЈНА) и добило је назив „Војна Установа Карађорђево“. Изграђена је Вила за одмор, у којој ће следећих 23 године главни гост, али и домаћин, бити Јосип Броз Тито. Отпочело је исушивање мочвара, изградња вештачких језера, формирање и уређење парковских површина, порибљавање језера и формирање станишта за птице… Уследила је и градња разних помоћних објеката, који ће бити у функцији главне виле. Уређен је и направљен комплекс, са комплетном инфраструктуром, који је био и остао – адреса за високо друштво.

Прочитај више: Резиденција Карађорђево – од аустроугарске ергеле до арапских комшија
