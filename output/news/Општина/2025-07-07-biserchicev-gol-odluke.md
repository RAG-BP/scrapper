---
title: "Бисерчићев гол одлуке"
date: 2025-07-07
category: Општина
url: https://backapalankavesti.com/sport/fudbal/bisercicev-gol-odluke/
---

Гол који је одлучио победника, постигао је Бисерчић у 34. минуту. Након победе на овом гостовању, Будућност се налази на петом месту на табели са 34 освојена бода. У следећој првенственој рунди, у недељу 13. априла у Парагама ће гостовати последњепласирана екипа на табели – Србобран. Почетак утакмице је у 16 сати.

„Одиграли смо утакмицу са нама блиским и пријатељским клубом. Били смо значајно ослабљени, са свега три играча на клупи за резерве. Разлог је било неколико тешких повреда наших фудбалера у протеклом колу. Два стандардна првотимца су у претходном колу завршила у ургентном центру, због перелома носне кости и уганућа скочног зглоба. Нешто слично, догодило нам се и у утакмици у Раткову. Наиме, и поред тога што смо победили екипу Радничког 1918. у петнаестом минуту, наш битан играч Стефан Секулић у 15. минуту доживео је прелом кључне кости. Није тога био свестан ни он, а ни ми, па је на његово инсистирање наставио да игра, мислећи да је задобио лакшу повреду. Остао је у игри све до 64. минута. Међутим, касније се установило да је сломио кључну кост. Мада већ значајно ослабљени, утакмицу смо одиграли са шест бонус фудбалера.

Током првог полувремена, иницијатива је била на нашој страни, па смо остварили оно што смо желели. Победоносни гол, пао је након акције Икрашева и Бисерчића, а наш бонус играч и појачање у овој полусезони, успео је да реализује прилику у којој се нашао, за наше вођство од 1:0.

У другом полувремену, иницијатива је била на страни нашег домаћина и очекивало се, да ће Ратковчани стићи до изједначења. Међутим, наши играчи су дисциплиновано испунили све тактичке задатке, па је резултат до краја утакмице остао непромењен 0:1. Захвалио бих се нашим навијачима који су дошли у Ратково да нас бодре. Такође бих се захвалио нашем домаћину на гостопримству и пријатној атмосфери коју су нам приредили, како пре, тако и након одигране утакмице. На крају, све похвале и за екипу Радничког, за фер и коректну игру, уз искрену жељу да остваре свој циљ у овој сезони“, истиче Марко Гушић, тренер Будућности.

За Будућност су играли: Ивановић, Ђуричић, Игњатовић Бисерчић, Жилић, Немања Петковић (Вукотић), Тривуновић (Јелић), Радаковић, Н. Петковић, Секулић (Кирти), Икрашев.
