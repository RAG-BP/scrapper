---
title: "Интервју – Стојан Дангубић, КК „Херцеговац“"
date: 2025-06-30
category: Општина
---

БАЧКА ПАЛАНКА ВЕСТИ - БАПдешавања Информативни портал - општине Бачка Паланка, Бач, Бачки Петровац

Ulogujte se / Pridružite se

romanianews

Ulogujte se / Pridružite se

понедељак, јун 30, 2025

Ulogujte se / Pridružite se

БАП ВЕСТИИнформативни портал

Куцајте овдеПретражи

БАЧКА ПАЛАНКА ВЕСТИ - БАПдешавања news

type here...Претрага

Фото: Hercegovina Times
            Стојан Дангубић, сувласник и директор успешне породичне фирме “Aling-conel” и председник Кошаркашког клуба “Херцеговац” из Гајдобре говорио је о разним темама: историјском успеху спортског колектива на чијем челу се налази, Гајдобри, бизнису, а и о Херцеговини. Својим ентузијазмом, ангажованошћу и несебичним радом, Стојан је постао заслужан за невероватне успехе Кошаркашког клуба “Херцеговац” који ће од наредне сезоне наступати у елитном рангу српске кошарке, Кошаркашкој лиги Србије, пише Hercegovina Times.
Случај “Гајдобра” аутентичан је и јединствен, не само када је у питању Србија, већ и шири регион. Село које се налази у Јужнобачком округу и броји свега 2000 становника, може се похвалити да је изнедрило чак 39 доктора наука и 37 државних репрезентативаца у различитим спортовима. Иако Гајдобра нема средњу школу, потомци херцеговачких колониста који живе овде, у потпуности оправдавају надимак села, “Српска Сорбона”.
Један од најсвежијих разлога због којих је Гајдобра поново у центру пажње регионалних медија, јесте пласман локалног кошаркашког клуба у Кошаркашку лигу Србије, елитни ранг српске кошарке, те је Гајдобра постала најмања локална заједница у историји која је дала кошаркашког прволигаша.


Овакав успех не долази преко ноћи и засигурно не би био могућ, да није људи који својим властитим ресурсима, енергијом, знањем, али и новцем, помажу и усмеравају рад колектива. Један од “криваца” за успех Херцеговца јесте председник клуба, Стојан Дангубић, успешан бизнисмен, који је на овај начин успео направити синтезу између своје две љубави – кошарке и Гајдобре. Поред тога, што се налази на челу “Херцеговца”, Стојан је сувласник и директор фирме “Алинг-цонел”, која је израсла у једног од регионалних лидера у области производње електроматеријала, а Стојан је у наставку одговорио на различита питања:


ХТ: „Читаоце смо у ранијем делу текста упознали са бајковитом сезоном и невероватним успесима Кошаркашког клуба “Херцеговац”. Можете ли нам рећи своје импресије, да ли сте очекивали да ћете успети постати део елите српске кошарке у толико кратком временском интервалу од поновног оснивања?“
Стојан Дангубић: „Када сам одлучио да поново покренем КК Херцеговац 2018. године, који је сплетом околности престао са радом 2001. године, негде сам се потајно надао да би могли надмашити успех клуба из друге половине деведесетих година, када смо се такмичили у првој Б лиги Југославије. Из године у годину смо расли као клуб у сваком погледу, освајали смо трофеје, постајали организациони све озбиљнији, тако да могу рећи да сматрам, да смо у сваком смислу спремни да се ухватимо у коштац са прволигашким екипама“.


ХТ: „Занимљиво је да сви спортски колективи у Гајдобри носе исто име – Херцеговац. Нашим читаоцима биће посебно интересантно, како сте успели сачувати херцеговачки идентитет, културу, чак и акценат у јужнобачком округу деценијама?“
Стојан Дангубић: „Сваки становник Гајдобре увек са поносом истиче своје порекло. Познато је, да су колонизацијом 1946. године Гајдобру населили Херцеговци, али је феномен да у данашње време опште глобализације, становници Гајдобре и даље негују обичаје и културно наслеђе из земље својих предака. Заиста јесте специфично да и мала деца у Гајдобри причају веома слично како су причали и њихови преци.“
У селу постоје поред кошаркашког и фудбалски, шаховски и рукометни клуб и сви са поносом носе назив Херцеговац. Треба истаћи, да је у селу активно Културно уметничко друштво Благоје Паровић, које у многоме доприноси очувању обичаја из Херцеговине. Занимљиво је, да деца из КУД-а у ношњама често изводе химну Републике Србије пред утакмице нашег клуба.












ХТ: „Случај Гајдобра“, мистериозан је и несумњиво јединствен на овим просторима. Село са нешто више од 2000 становника изнедрило је 39 доктора наука и 37 државних репрезентативаца, а сада и један од најсупешнијих спортских колектива у Србији по питању раста и експанзије. Да ли је „кривац“ за овакве резултате управо херцеговачки ген, или сматрате да заиста постоји неки рецепт за успех, који је познат само мештанима Гајдобре?“
Стојан Дангубић: „Херцеговци имају у себи тај ген рођених победника. Наши преци су се у херцеговачким кршевима борили за разним животним недаћама и вероватно је та борба остала усађена и у нама, њиховим потомцима. Жеља за успехом, победом, да се буде бољи од других, изражен такмичараки дух, је нешто што нас карактерише. Данашњу децу је мало теже мотивисати, имају боље услове у сваком смислу, али сматрам да им недостаје то нешто што су имале старије генерације, једноставно, навикли су да им се већина ствари сервира на готово. Морам да Вас исправим, напредовали смо у докторским титулама – Гајдобра данас има 43 доктора наука и 37 државних репрезентативаца у разним спортовима.“


ХТ: „Захваљујући Вашем прегалаштву и ентузијазму, Кошаркашки клуб „Херцеговац“, али и други колективи у Гајдобри могу се похвалити финансијском стабилношћу и независношћу од симболичних буџетских средстава које додељују локалне заједнице. Познато је, да сте љубитељ кошарке, а можете ли нам рећи како сте дошли на идеју да након гашења и 17 година непостојања кошаркашког клуба, поново дођете на идеју, оживите колектив, и можемо слободно рећи, направите чудо?“
Стојан Дангубић: „Истина је, да компанија Aling-conel и моја породица помажу спорт и културу у Гајдобри. Нажалост, све је мање људи који су спремни да уложе капитал у неко опште добро. Не може све у животу да се гледа кроз новац. Постоје неке ствари које сам прошао са кошаркашким клубом Херцеговац које заиста новац не може да купи, младост , дружења , тренинзи, посвећеностт кошарци су допринели да сви ми у тим тешким временима имамо лепа успомене и помогле су да израстемо у добре људе, што и треба да је смисао спорта. Што се тиче поновог оснивања клуба, откад је клуб угашен, постојала је жеља да кренемо испочетка. У међувремену смо редовно одржавали сусрете ветерана клуба, нисмо дозвољавали да се искра КК Херцеговца угаси. Много познатих играча је потекло из нашег Херцеговца,почетке клуба и 80-те године су обележили гајдобрански играчи браћа Стојановић,Појужина,Дамјанац, Рундић,браћа Зубац,где је из тих генерација најуспешнију каријеру направио Мирко Милићевић бивши играч Звезде, Цибоне и интернационалац у 7 земаља. 90-те године су донеле нове успехе које су обележили Кисић, Пецељ, Шешлија, Вујадиновић, браћа Сировина, браћа Шаровић, браћа Дангубић, Рајковић, Павићевић, Шкорић, Швељо, Босанчић и многи други. Често волимо да нагласимо да је Немања Бјелица пореклом из Гајдобре, а Владимир Лучић из Нове Гајдобре и долазе преко љета редовно.2018. године су се поклопиле све околности да се клуб поново оснује,пошто је завршена Спортска дворана у Гајдобри. За тренера је постављен бивши играч и тренер Херцеговца Радомир Кисић и клуб је кренуо да ређа успеха. На челу са Кисићем освајали смо редом, Трећу, Другу и Прву српску лигу – Група Војводина. Другу мушку лигу Србије, Куп Војводине и Куп Србије клуб је освојио са веома младим тренером Александром Комненићем где смо као клуб препознати да смо шансу дали једном младом стручњаку што је данас реткост. Он је то поверење узвратио на најбољи начин, водио нас је до трофеја, а као награду за то добиће шансу да екипу води и у КЛС-у.“
ХТ: „Као веома успешан бизнисмен и директор фирме „Aling-conel“ која се бави производњом и продајом електроматеријала, затим, познато је да сте велики навијач Партизана, локалпатриота и човек који је укључен у различите пројекте у Новом Саду и Гајдобри, како успете уклопити све обавезе и хобије у временски оквир свога дана?“
Стојан Дангубић: „Некада ми дан од 24 сата буде кратак да бих у њега уклопио све обавезе које имам. Али постоје ствари које ми “пуне батерије”. Без њих вероватно не бих био успешан ни у свом послу у овој мери. Што се тиче улагања, мислим да је прави пут улагати у своје место. Буде ми пуно срце када у хали у Гајдобри која има 2000 становника, буде 1000 гледалаца, од којих много младих и деце. Тада ми буде пуно срце и будем сигуран да све што радим није узалуд.“
ХТ: „За крај, шта бисте поручили Херцеговцима који нас читају, какви су планови за будућност, можда нека пријатељска утакмица са Леотаром на лето? Колико често успете боравити у Херцеговини?“
Стојан Дангубић: „Сваке године посећујем Требиње за Преображење и у том граду се заиста сваки пут када га посетим осећам фантастично. Ове године план је да се у последњој недељи јула окупимо на Жрвњу одакле су моји деда и баба, тако да ћу обићи и свима нама у породици драго Љубиње. Огромна је повезаност Гајдобре са својом матицом, Херцеговином. Била би нам част и задовољство да одиграмо пријатељску утамицу са “Леотаром” из Требиња, “Херцеговцем” из Билеће и надам се да ће се то ускоро десити. Имамо план да млади кошаркаши који долазе из Херцеговине на студије буду део наше приче у Херцеговцу. Заиста нас много људи прати у Херцеговини, много смо честитки добили након успеха и то нам много значи. Са поносом носимо име Херцеговац, као сећање на крај одакле смо потекли. Може се рећи да је Гајдобра Херцеговина у малом. Зато вас позивамо да нас и даље пратите и бодрите у за нас историјској сезони у највишем рангу српске кошарке.“

Caffe & Bar (1)FeaturedGde izaći?hírek magyarulreklamna tablaSlovenské správy

БАЧКА ПАЛАНКА ВЕСТИ - БАПдешавања Информативни портал - општине Бачка Паланка, Бач, Бачки Петровац
