---
title: "Учитељ Јурај Копчок након 26 година поново у клупи"
date: 2025-07-07
category: Општина
url: https://backapalankavesti.com/drustvo/nase-price/ucitelj-juraj-kopcok-nakon-26-godina-ponovo-u-klupi/
---

Учитељ Копчок открио је ученицима и наставницима да је своју просветарску каријеру започео управо у Силбашу, давне 1960. године. У истој школи провео је пуних 39 година, током којих је обављао разне дужности. Од учитеља, преко наставника бројних предмета (изузев хемије, физике, ликовне и физичке културе и руског језика), до помоћника директора, функцију коју је обављао 17 година.

Ученицима је испричао како се, као младић из Бачког Петровца, двоумио између гимназије и учитељске школе, али је на крају одлучио да свој живот посвети образовању деце. Данас, у 87. години, и даље га служи бистро памћење и ведар дух.

На крају часа, учитељ Копчок је ученицима упутио важну поруку – да бирају свој животни позив слободно и самостално, без утицаја других, јер једино тако могу бити истински испуњени и успешни.
